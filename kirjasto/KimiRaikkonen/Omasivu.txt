Kimi-Matias Räikkönen (s. 17. lokakuuta 1979 Espoo) 
Uran alku Sauberilla (2001)
Sauber-talli aikoi palkata ilman ajopaikkaa jääneen Williamsin Jenson Buttonin kisakuljettajakseen, mutta Button päätti tehdä sopimuksen Renault’n kanssa. Kilpailuinsinööri Jacky Eeckelaert otti yhteyttä Buttonin asioita ajaneeseen Steve Robertsoniin ja kysyi, onko heillä jotain toista lupaavaa kuljettajaa. Robertson alkoi markkinoida Räikköstä. Eeckelaert alkoi kysellä karting-piireistä kommentteja Räikkösestä ja sai kuulla hänen olevan muun muassa erittäin päättäväinen.

Räikkönen sai mahdollisuuden todistaa taitonsa Sauber-tallille, kun hänen managerinsa Steve Robertson markkinoi suojattiaan tallipäällikkö Peter Sauberille erityislaatuisena kykynä. Syyskuussa 2000 Mugellossa järjestetyissä kolmipäiväisissä testeissä Räikkönen onnistui vakuuttamaan tallin kyvyistään, vaikka tallipäällikkö Sauber seurasikin testejä vain yhden päivän ajan. Ennen sopimuksensa julkistamista Räikkönen ajoi vielä kaksi testiä Sauberille.[24] Räikkösen kehitys oli nopeaa, sillä hän kykeni toisena testipäivänään parantamaan aikojaan kolmella sekunnilla. Samoissa testeissä ajanut Michael Schumacher sanoi Eeckelaertille, että Räikkösessä on ajotyylin perusteella potentiaalia olla todella nopea.

Ennen kautta 2001 oli epävarmaa, myönnettäisiinkö Räikköselle superlisenssi, F1-kilpailuihin osallistumiseen oikeuttava ajolupa, jonka kansainvälinen autoliitto FIA myöntää. Sen edellytyksenä on yleensä kilpailukokemus tietyistä pienemmistä formulaluokista, mutta Räikkösen ajama Renault-sarja on kuitenkin niin pieni luokka, ettei siinä hankittua kokemusta pidetty riittävänä.

Tallipäällikkö Sauber piti lopulta ihmeenä, että Räikköselle myönnettiin lisenssi. Ainoa, joka äänesti Räikkösen lisenssiä vastaan, oli Flavio Briatore, joka äänesti sekä Benettonin että Minardin puolesta. FIA:n johtajana toiminut Max Mosley äänesti tyhjää. Monet epäilivät Räikkösen taitoja F1-auton ratissa, ja vähäisen kokemuksensa vuoksi häntä pidettiin jopa turvallisuusriskinä radalla.

Räikkönen hiljensi epäilyt alusta alkaen ajamalla varmasti läpi kauden. Heti avauskilpailussaan Australian GP:ssä hän ylsi sijalle seitsemän, mutta hänen edellään saapuneelle kuljettajalle Olivier Panisille annettu 25 sekunnin aikarangaistus nosti Räikkösen kuudennelle sijalle ja kiinni yhteen pisteeseen. Räikkönen keräsi kauden aikana yhteensä yhdeksän MM-pistettä, kun hän sijoittui Itävallassa ja Kanadassa neljänneksi sekä Britanniassa viidenneksi. Hän sijoittui MM-sarjan loppupisteissä kymmenenneksi. Räikkönen valittiin lisäksi vuoden 2001 tulokkaaksi.

McLaren (2002–2006)
Seuraavaksi kaudeksi Räikköselle tarjottiin kuljettajan paikkaa monesta tallista. Oletettavasti Räikkönen kävi neuvotteluja muun muassa Ferrari-tallin kanssa, mutta sopimusta ei syntynyt. Kauden 2001 päätteeksi kaikkien aikojen toiseksi parhaiten menestynyt F1-talli McLaren osti Räikkösen sopimuksen korvatakseen uransa päättäneen Mika Häkkisen.

McLarenilla ollessaan Räikkönen nousi sarjan huippukuljettajien joukkoon, mutta vaikeuksia tuottivat jatkuvat tekniset ongelmat. Noin 38 prosenttia Räikkösen McLarenille ajamista kilpailuista päättyi keskeytykseen.

Kausi 2002
Kauden 2002 aluksi Räikkönen sijoittui ensimmäistä kertaa palkintokorokkeelle ollessaan Australian GP:n kolmas ja sijoittui aika-ajoissa 10 kertaa kauden 17 kilpailusta tallikaverinsa David Coulthardin edelle, mutta muuten kausi oli Räikköselle vaikea. Räikkönen joutui keskeyttämään peräti 10 kauden 17 kilpailusta. Kahdeksassa niistä syy oli tekninen vika, kerran kolari ja kerran oma ajovirhe. Paras kilpailusijoitus, toinen sija, tuli Ranskan GP:ssä. Myös voitto oli lähellä, sillä Räikkönen johti kilpailua vielä muutama kierros ennen maalia mutta ajoi öljyläikkään ja seuraavan mutkan pitkäksi. Michael Schumacher ajoi ohitse ja voitti kilpailun varmistaen samalla viidennen maailmanmestaruutensa. Koko kaudella Räikkönen pystyi neljään palkintokorokesijoitukseen ja sijoittui MM-pisteissä kuudenneksi

Kausi 2003
Kauden 2003 McLaren aloitti vanhan auton kehitysversiolla, joka oli kohtuullisen nopea ja luotettava. Räikkönen sijoittui kauden neljässä ensimmäisessä vaiheikkaassa kilpailussa kaikissa palkintokorokkeelle ja voitti ensimmäisen kilpailunsa Malesian GP:ssä. Kauden aikana riitti myös ongelmia, kun McLaren ei koskaan saanut uutta autoaan kilpailukuntoon. Kehittämiseen tuhlatut resurssit söivät vanhan auton kilpailukykyä. Räikkönen joutui myös keskeyttämään johtamansa Euroopan GP:n moottoririkon vuoksi. Räikkönen taisteli kauden loppuun asti maailmanmestaruudesta, mutta joutui lopulta taipumaan kakkoseksi, kaksi pistettä Michael Schumacherille jääneenä. Räikkönen oli kauden aikana kymmenen kertaa palkintokorokkeella.

Kausi 2004
Kausi 2004 oli jälleen vaikea suurimmaksi osaksi McLaren-Mercedeksen luotettavuuden vuoksi. Kauden seitsemästä ensimmäisestä kilpailusta Räikkönen keräsi vain yhden MM-pisteen. Räikkönen otti paalupaikan Britannian GP:ssä, jossa hän sijoittui toiseksi. Räikkönen voitti toisen kilpailunsa Belgian GP:ssä ja sijoittui lopulta neljästi palkintokorokkeelle. MM-pisteissä hän sijoittui seitsemänneksi. Kauden aikana Räikkönen voitti arvostetun Lorenzo Bandini -palkinnon.

Kausi 2005
Kaudella 2005 Räikkönen ajoi jälleen realistisesti mestaruudesta. McLarenin auto oli luotettavampi kuin aiempina vuosina.

Räikkönen nousi mestaruustaistoon mukaan voittamalla peräkkäin Espanjan ja Monacon osakilpailut. Nürburgringillä ajettu Euroopan GP päättyi kuitenkin Räikkösen kannalta mahdollisimman ikävästi: kilpailun puolenvälin jälkeen hän teki jarrutusvirheen, joka aiheutti renkaan vaurioitumisen. Epätasainen rengas johti eturipustuksen pettämiseen ja keskeyttämiseen kilpailun viimeisellä kierroksella Kanadan GP:n Räikkönen voitti ottaen MM-pisteissä johtavaa Renault’n Fernando Alonsoa kiinni.

Yhdysvaltojen GP:hen Räikkönen ei osallistunut, koska kaikki Michelin-renkaita käyttävät tallit vetäytyivät kilpailusta turvallisuuden vuoksi. Räikkönen kuitenkin halusi ajaa ja teeskenteli vielä lämmittelykierroksella radionsa olevan rikki. Useiden käskyjen jälkeen hänkin kuitenkin vetäytyi.

Heinä-elokuussa Räikkönen voitti Unkarin ja Turkin GP:t. Italian GP:ssä Monzassa hän ajoi F1-sarjan nopeusennätyksen 370,1 km/h, jonka rikkoi vasta 11 vuotta myöhemmin vuonna 2016 Valtteri Bottas. Syyskuussa Räikkönen voitti Belgian GP:n.
Kauden toiseksi viimeisen kilpailun Japanissa Räikkönen voitti 17. lähtöruudusta ohitettuaan pitkään kilpailua johtaneen Giancarlo Fisichellan viimeisellä kierroksella. Räikkönen keskeytti kaudella kahdesti. Hän voitti kaudella seitsemän osakilpailua, mutta jäi silti MM-pisteissä toiseksi Alonson viedessä mestaruuden 21 pisteen erolla.

Räikkönen äänestettiin vuoden F1-kuljettajaksi ja rata-autoilijaksi maailmalla[48] sekä myös vuoden autourheilijaksi Suomessa. Vuoden rata-autoilijan tittelin hänelle antoi arvostettu brittiläinen Autosport-lehti ja vuoden autourheilijatittelin Suomessa puolestaan AKK.

Kausi 2006
Kauden 2006 alku oli takkuinen Räikköselle, vaikka hän keräsi neljästä ensimmäisestä kilpailusta huomattavasti enemmän pisteitä kuin vuotta aiemmin. McLarenin talvitestit olivat sujuneet takkuisesti eikä luotettavuusongelmiltakaan ollut vältytty. McLaren ei kuulunutkaan mestarisuosikkeihin. Räikkösen kausi alkoi surkeasti, kun suomalaisen auton takasiipi irtosi Bahrainin avauskilpailun aika-ajon ensimmäisellä nopealla kierroksella. Sisukas suomalainen taisteli kuitenkin autonsa kilpailun kolmanneksi ja kolmannessa kilpailussa Australiassa toiseksi. Vaikka auto osoittautui luotettavaksi ja Räikkönen ajoi tasaisesti pisteille, vauhdin puute ja muutamat keskeytykset tarkoittivat, että mestaruustoiveet saatettiin haudata. McLarenin vauhti kuitenkin hiukan parani Ranskan GP:n jälkeen, todisteena Räikkösen Saksasta, Unkarista ja Italiasta hankkimat paalupaikat. MM-pisteissä Räikkönen jäi lopulta viidennelle sijalle.

Ferrari (2007–2009)
10. syyskuuta 2006 Monzan radalla ajetun Italian GP:n jälkeen Ferrarin tiedottaja ilmoitti, että Michael Schumacher päättäisi F1-uransa kuluvan kauden jälkeen ja että tallin kuljettajat kaudella 2007 olisivat Kimi Räikkönen ja Felipe Massa. Räikkönen ajoi tallissa kolme kautta ja saavutti jokaisella kaudellaan vähintään yhden osakilpailuvoiton.

Kausi 2007
Kun Räikkösen Ferrari-sopimus lopulta julkaistiin, 13 kansainvälistä vedonlyöntitoimistoa piti häntä todennäköisimpänä maailmanmestarina, keskimääräisenä kertoimena 2,3. Talvitesteissä Räikkösen uusi tallikaveri Felipe Massa oli kuitenkin säännöllisesti häntä nopeampi.

Kauden ensimmäisessä kilpailussa Australiassa Räikkönen ajoi voittoon saavutettuaan sekä paalupaikan, nopeimman kierroksen että voiton ensimmäistä kertaa urallaan samassa kilpailussa. Ferrarin epäselvä pohjaratkaisu kuitenkin kiellettiin kilpailun jälkeen, jolloin tallin tekninen etumatka McLareniin pieneni huomattavasti.lähde? Kolmen kisan jälkeen Räikkönen jakoi vielä MM-sarjan kärkipaikan Fernando Alonson ja Lewis Hamiltonin kanssa, mutta Espanjan GP:ssä keskeytykseen johtanut sähkövika pudotti Räikkösen MM-sarjan neljänneksi. Myöskään Ferrarin julkisuuteen ilmoittamat vastoinkäymiset tuulitunnelin kanssa alkukesästä eivät auttaneet asiaa. Kun myös seuraavat kolme kisaa olivat pettymyksiä, Räikkönen putosi pistejohtoon nousseesta Hamiltonista 26 pisteen päähän.

Räikkönen nousi takaisin MM-taisteluun voittamalla Ranskan ja Britannian GP:t.[55][56] Molemmissa kilpailuissa hän ajoi voittoon ohittamalla kärkipaikalla ajaneen auton varikkokäyntien välisillä nopeilla kierroksilla. Euroopan GP, johon Räikkönen lähti paalupaikalta, päättyi keskeytykseen, mutta piste-ero MM-sarjaa johtaneeseen Hamiltoniin ei päässyt kasvamaan tämän jäätyä pistesijojen ulkopuolelle yhdeksänneksi. Räikkönen voitti myös kauden neljänneksi viimeisen kilpailun Belgiassa. Japanissa molemmat Ferrarin autot joutuivat varikolle ennen kisan alkua renkaista johtuneiden epäselvyyksien takia. Räikkönen ajoi kisassa kolmanneksi ja Massa oli kuudes. Kun kaksi kilpailua oli ajamatta, ero Hamiltoniin oli vielä 17 pistettä.
Kun MM-sarjaa johtanut Hamilton keskeytti Kiinan GP:n, jonka Räikkönen onnistui voittamaan, piste-ero kutistui[55][60]. Päätöskilpailuun lähdettäessä Fernando Alonso oli neljän pisteen päässä ja Räikkönen seitsemän pisteen päässä Hamiltonista, joten kolmella kuljettajalla oli mahdollisuudet maailmanmestaruuteen. Päätöskisan alussa Hamilton kohtasi odottamattomia vaihteisto-ongelmia, jotka pudottivat hänet kauas kärjestä (huhujen mukaan Hamilton olisi kytkenyt vahingossa varikkorajoittimen päälle ajettuaan varikolta ulos).lähde? MM-pisteissä toiselta sijalta päätöskisaan lähteneen Alonson jäätyä kilpailussa kolmanneksi Räikkönen vei maailmanmestaruuden yhden pisteen erolla ennen McLarenin Lewis Hamiltonia ja Fernando Alonsoa. Tämänkin jälkeen mestaruuden varmistumista jouduttiin odottamaan vielä useamman tunnin ajan, kun sijoille 4–6 ajaneiden Nico Rosbergin, Robert Kubican ja Nick Heidfeldin autojen polttoaineen epäiltiin olleen liian viileää. Hylkäykset olisivat nostaneet Hamiltonin maailmanmestariksi, mutta kisatuomaristo päätti säilyttää sijoitukset ja olla rankaisematta kuljettajia tai talleja. Räikkösen mestaruus varmistui viimein 16. marraskuuta 2007, kun FIA hylkäsi McLarenin tapauksesta tekemän valituksen. F1-luokan maailmanmestaruus valittiin Suomen urheilugaalan vuoden merkittävimmäksi urheiluteoksi.

Kausi 2008
Kaudella 2008 sarjassa otettiin käyttöön sääntömuutos, joka kielsi luistoneston. Kun testit alkoivat, kävi ilmi, että Räikkösellä oli vaikeuksia tottua luistonestottomaan ajamiseen. Hän onnistui ajamaan parhaimmillaan Bahrainin testeissä kaksi sekuntia kauden 2007 paalupaikka-aikaa nopeampia kierroksia.

Vedonlyöntitoimistot asettivat Räikkösen maailmanmestarisuosikikseen ennen kautta, ja muiden tallien kuljettajat asettivat Ferrarin ylivoimaiseksi kärkiautoksi. Monet myös puhuivat Räikkösen toisesta peräkkäisestä MM-tittelistä. Sen sijaan ex-maailmanmestari Alain Prost asetti Lewis Hamiltonin mestarisuosikiksi.
Kauden ensimmäisessä kilpailussa Australiassa ennusteet Ferrarin ylivertaisuudesta kuitenkin romahtivat. Räikkösen ja tämän tallitoveri Massan kisaviikonloppu olikin erittäin vaikea, ja molemmat ajoivat paljon ulos. Lopulta kilpailussa Räikkönen joutui keskeyttämään, mutta koska hän oli ajanut yli 90 % kilpailusta, merkittiin hänelle sääntöjen mukaan 1 MM-piste kahdeksannesta sijasta. Seuraavaksi ajetussa Malesian GP:ssä Räikkönen saapui maaliin ensimmäisenä ohitettuaan tallikaverinsa Massan varikkokäynnillä. Bahrainissa Räikkönen oli toinen[. Espanjassa Räikkönen ajoi paalupaikan, nopeimman kierroksen ja kisan voiton[64]. Turkissa Räikkönen oli kolmas ja Monacossa yhdeksäs. Kanadassa Räikkönen taisteli voitosta, mutta varikolla Lewis Hamilton ajoi hänen peräänsä, ja molemmat joutuivat keskeyttämään.

Ranskassa Räikkönen onnistui ottamaan paalupaikan, mutta kilpailussa vaurioitunut pakoputki hidasti häntä niin, että Felipe Massa pääsi tallikaveristaan ohi. Räikkönen selvisi maaliin toisella sijalla, ja hänelle merkittiin myös jo viidennen kerran peräkkäin kaudella kisan nopein kierros. Britannian GP:ssä Räikkönen sijoittui neljänneksi ja ajoi kilpailun nopeimman kierroksen kuudetta kertaa peräkkäin. Saksassa hän oli kuudes. Unkarissa Räikkönen lähti edellisen osakilpailun tapaan kuudennesta lähtöruudusta sijoittuen lopulta kolmanneksi. Seuraavassa kilpailussa Valenciassa Räikkönen joutui keskeyttämään moottoririkkoon. Sitä ennen hän oli varikolla ollessaan lähtenyt liikkeelle jo ennen lähtölupaa, minkä seurauksena tallin mekaanikko loukkaantui. Moottorivian syy oli sama kuin Felipe Massalla Unkarissa.[72]

Belgiaan Räikkönen lähti neljännestä ruudusta. Hän onnistui nousemaan kärkeen heti alussa ja kävi pitkään taistelua voitosta McLarenin Lewis Hamiltonia vastaan. Kilpailu päättyi kuitenkin ulosajoon sateen alettua yllättäen.[70] Kilpailun jälkeen Räikkönen paljasti, että olisi tullut varikolle hakemaan sadekelin renkaat, jos ei olisi törmännyt seinään.[73] Italian Monzassa Ferrari julkisti Räikkösen vuoteen 2010 ulottuvan jatkosopimuksen.[74] Aika-ajoissa sade hankaloitti Räikkösen ajoa, ja hän putosikin harvinaisesti jo toisessa osiossa. Kilpailussa Räikkönen sijoittui yhdeksänneksi ja ajoi jälleen kilpailun nopeimman kierroksen.[75]

Singaporen GP:hen Räikkönen lähti kolmannesta ruudusta, mutta useiden turva-autokierrosten jälkeen hän menetti sijoituksia ja lopulta keskeytti.[76] Japanissa hän ajoi kolmanneksi mutta menetti mahdollisuutensa maailmanmestaruuteen.[77] Kiinan GP:ssä Räikkönen lähti toisesta lähtöruudusta mutta päästi tallikaverinsa Felipe Massan (joka oli vielä mukana MM-taistelussa) ohitseen sijoittuen kilpailussa kolmanneksi.[78] Brasiliassa Räikkönen ajoi kolmanneksi kolmatta kertaa peräkkäin.[79]

Räikkönen oli loppupisteissä kauden kolmas[80] ja sivusi samalla omaa ennätystään kauden aikana ajetuista kilpailun nopeimmista kierroksista (10).
Kausi 2009
Kauden avauskilpailu Australiassa oli tulokastalli Brawn GP:n näytöstä. Räikkönen starttasi seitsemännestä ruudusta muttei kyennyt haastamaan kärkiautoja. Viisi kierrosta ennen maalia Räikkönen ajautui todennäköisesti ajovirheen johdosta ratavalliin vaurioittaen etusiipeään. Lopulta talli kehotti häntä keskeyttämään varotoimenpiteenä tasauspyörästössä ilmenneen vian vuoksi kaksi kierrosta ennen maalia. Malesiassa Räikkönen joutui keskeyttämään auton KERS-järjestelmän eristyksessä ilmenneen ongelman vuoksi.

Kiinassa Ferrari päätti ajaa ilman KERS:iä sen luotettavuusongelmien vuoksi, vaikka molemmat kuljettajat olisivat halunneet käyttää järjestelmää. Kisassa Räikkönen oli lopulta kymmenes. Bahrainissa aika-ajoissa Räikkönen päätyi kymmenenneksi, mutta nousi kisassa lopulta kuudenneksi ja otti Ferrarille kauden ensimmäiset pisteet. Espanjaan Ferrari-talli sai autoonsa uusia osia. Räikkönen jäi aika-ajojen ensimmäiseen osioon, kun hän sekä talli olettivat jo ajetun ajan riittävän jatkoon. Näin ei kuitenkaan käynyt, vaan Räikkönen jäi 16. lähtöruutuun. Kisassa Räikkönen joutui keskeyttämään auton hydrauliikkaongelmien vuoksi. Monacossa Räikkönen otti kauden toistaiseksi parhaan lähtöruutunsa ajettuaan aika-ajoissa toiseksi. Myös kilpailussa Räikkönen ylsi kauden toistaiseksi parhaaseen sijoitukseensa oltuaan Brawn-kuljettajien jälkeen kolmas. Turkissa Räikkönen lähti ruudusta 6 mutta oli maalissa niukasti pisteiden ulkopuolella eli yhdeksäs. Britanniassa Räikkösen lähtöruutu oli 9, mutta heti lähdössä hän nousi viidenneksi. Epäonnistunut varikkotaktiikka pudotti hänet kuitenkin kahdeksanneksi.

Saksassa Räikkönen oli seitsemäntenä, kunnes kolaroi Adrian Sutilin kanssa, mutta pystyi jatkamaan. Hän keskeytti vaurioituneen jäähdyttäjän aiheuttaman moottorivian takia. Unkarin GP:ssä Hungaroringillä Räikkönen saavutti kauden toisen palkintokorokesijoituksensa ollen toinen.[81] Räikkönen nousi lähdössä ruudusta seitsemän sijalle neljä.

Valenciassa Räikkönen voitti uuden tallitoverinsa Luca Badoerin aika-ajossa ja otti kauden toiseksi parhaan lähtöpaikan eli kuudennen lähtöruudun. Startissa Räikkönen nousi neljänneksi. Räikkönen onnistui ohittamaan Heikki Kovalaisen toisella varikkopysähdyksellä nousten kolmanneksi ja piti sijan loppuun saakka. Belgiassa Räikkönen onnistui voittamaan kisan kuudennesta ruudusta taistellessaan Fisichellan kanssa kisan alusta loppuun asti. Italian GP:n aika-ajoissa Räikkönen oli kolmas ja nousi lähdössä toiseksi ohi Force Indian Adrian Sutilin. Molemmat Brawn-kuljettajat ajoivat yhden pysähdyksen taktiikalla ja nousivat kaksoisvoittoon. Räikkönen nousi kolmanneksi, kun Hamilton osui seinään viimeisellä kierroksella.

Singaporen GP:n jälkeen huhut Alonson siirtymisestä Ferrarille saivat vahvistuksen, kun hänen ilmoitettiin korvaavan Räikkösen seuraavalla kaudella. Ferrarin pääjohtajan Luca di Montezemolon mukaan Kimin puutteet olivat hänen vaitonaisuudessaan ja kyvyttömyydessään näyttää tunteita sekä myös heikoissa suorituksissa. Räikkösen itsensä mielestä potkujen todellinen syy oli Santanderin sponsorisopimus ja Santanderin halu saada Alonso talliin.[82] Vuonna 2014 Räikkönen sanoi potkujensa jälkeen olleensa pettynyt ja loppuunpalanut. Tästä syystä hän päätti tehdä "jotain aivan muuta".[83]

Japanin GP:ssä Räikkönen ajoi neljänneksi.[84] Brasilian GP:ssä Räikkönen kolaroi lähdössä Mark Webberin kanssa ja putosi kilpailussa kuudenneksi. Kauden päättäneessä Abu Dhabin GP:ssä Räikkönen oli kahdestoista. MM-sarjan loppupisteissä hän sijoittui kuudenneksi[85].
Syksyllä 2011 Räikkösen huhuttiin palaavan Formula 1 -sarjaan Williams-tallissa kaudella 2012.[96] Williams-tallin hallituksen puheenjohtaja Adam Parr sanoi Räikkösen olevan todella nälkäinen palaamaan.[97] Räikkösen palkkaaminen jakoi Parrin mukaan vahvasti mielipiteitä tallin sisällä. Yksi jäsenistä oli jopa kutsunut sitä "kamalimmaksi virheeksi", jonka he voisivat tehdä.[98] Loppukaudesta 2011 neuvotteluiden huhuttiin kariutuneen palkkaerimielisyyksien vuoksi.[99]

Kun Williams-neuvottelut katkesivat, uudet huhut sopimuksesta Lotuksen kanssa alkoivat liikkua.[100][101] Marraskuun lopulla Lotus tiedotti Räikkösen tehneen kaksivuotisen sopimuksen tallin kanssa.[102] Helmikuussa 2012 Räikkönen ajoi Formula 1 -autoa ensimmäistä kertaa kahteen vuoteen. Ajo suoritettiin testissä, jota varten Lotus sai erityisluvan FIA:lta.[103]

Lotus (2012–2013)
Kausi 2012
Kauden avanneen Australian GP:n aika-ajoissa Räikkönen epäonnistui aikakierroksella sattuneen ajovirheen takia jääden sijalle 18. Hän nousi kuitenkin yhden sijan Sergio Pérezin saaman lähtöruuturangaistuksen ansiosta.[104] Räikkösen tallikaveri Romain Grosjean ajoi kolmanteen lähtöruutuun. Hän sai myös hyvän lähdön nousten kolme sijaa.[105] Kilpailussa Räikkönen ajoi seitsemänneksi nousten viimeisellä kierroksella kolme sijaa.[106] Kauden toisessa osakilpailussa Malesiassa Räikkönen päihitti tallitoverinsa ja ajoi muutamista virheistä huolimatta aika-ajossa viidenneksi osoittaen Lotuksen kilpailukyvyn.[107] Vaihdelaatikon vaihtamisesta seurannut rangaistus pudotti Kimin kuitenkin lähtöruutuun 10. Kilpailussa Räikkönen ylsi niin ikään viidenneksi tehden myös kilpailun nopeimman kierrosajan.[108]

Kiinan GP:ssä Räikkönen taisteli jo palkintopallisijasta ajaessaan toisena, kun matkaa maaliin oli vain 7 kierrosta. Vain 15 sekunnissa hän kuitenkin putosi sijalle 14 renkaiden suorituskyvyn loputtua kesken. Kauden neljännessä osakilpailussa Bahrainissa Räikkönen ajoi yhdennestätoista lähtöruudusta toiseksi ja nousi palkintopallille ensimmäistä kertaa paluunsa jälkeen. Hän taisteli voitosta Red Bullin Sebastian Vettelin kanssa muttei pystynyt ohittamaan häntä. Espanjan GP:ssä Räikkönen lähti neljännestä ruudusta. Hän ohitti startissa tallikaverinsa Grosjeanin ja nousi kolmanneksi. Räikkönen piti kolmossijansa maaliin asti. Hän nousi samalla MM-pisteissä neljänneksi. Monacon GP:ssä Räikkönen lähti kahdeksannesta ruudusta, mutta tallin huonon taktiikan myötä hän jäi kilpailussa yhdeksänneksi. Kanadan GP:ssä Räikkönen sijoittui kahdeksanneksi. Räikkönen ajoi kolmatta kertaa kauden aikana palkintopallille Valenciassa, jossa hän sijoittui toiseksi. Hänen nousemistaan kohti kärkeä auttoivat huomattavasti kisan kärjessä ajaneiden Vettelin ja Grosjeanin teknisistä vioista johtuneet keskeytykset. Seuraavassa Britannian GP:ssä Räikkönen sijoittui viidenneksi ajaen kilpailun nopeimman kierroksen. Saksan GP:ssä Räikkönen ajoi neljänneksi mutta nousi myöhemmin kolmanneksi, kun toiseksi ajanut Vettel pudotettiin viidenneksi aikasakon myötä. Unkarin GP:ssä Räikkönen taisteli voitosta McLarenin Lewis Hamiltonin kanssa mutta sijoittui toiseksi. Belgian GP:ssä Räikkönen saavutti kauden parhaan aika-ajosijoituksensa ajamalla kolmanteen lähtöruutuun. Hän piti sijoituksensa kilpailussa.

Räikkönen voitti Abu Dhabin GP:n yllättäen, kun McLarenin Lewis Hamilton keskeytti. Toiseksi tullut Ferrarin Fernando Alonso jäi hänestä 0,8 sekunnin päähän. Kilpailun aikana Räikkösen käymä radiokeskustelu tallin kanssa herätti paljon huomiota.[109] Hän muun muassa vastasi kisainsinööri Simon Rennien[110] antamiin ohjeisiin "Leave me alone, I know what I'm doing" ja kuittasi muistutuksen renkaiden lämmittämisestä "Yes, yes, yes, yes, you don't have to remind me every second".[111] Kilpailun jälkeen Lotuksen tehtaalle tilattiin Räikkösen nimissä 500 "Leave me alone, I know what I'm doing" -tekstillä varustettua t-paitaa.[112] Kilpailun jälkeisissä palkintokorokehaastatteluissa Räikkönen ja kolmanneksi sijoittunut Sebastian Vettel kiroilivat, minkä johdosta FIA joutui antamaan F1-talleille julkisen huomautuksen kuskien kielenkäytöstä.[113] Yhdysvaltain GP:ssä Räikkönen teki uuden ennätyksen ajamalla yhteensä 1 121 kierrosta peräkkäin keskeyttämättä rikkoen aiemman 1 120 kierroksen ennätyksen.[114] Kauden päättäneessä Brasilian kilpailussa Räikkönen sijoittui kymmenenneksi.

Räikkönen sijoittui lopulta MM-sarjan kolmanneksi. Kauden aikana hänestä tuli kaikkien aikojen ensimmäinen kuljettaja, joka on ajanut maaliin kaikissa kauden 20 kilpailussa ja sijoittunut pisteille 19 kilpailussa kauden aikana. Räikkösestä tuli neljäs kuljettaja, joka on ajanut maaliin kaikissa kauden kilpailuissa. Aiemmin tähän olivat pystyneet Graham Hill (1962), Michael Schumacher (2002) ja Nick Heidfeld (2008).

Kausi 2013
Kauden 2013 alkua leimasivat keskustelut kilpailuissa käytettävistä rengasseoksista ja Lotus-tallin mahdollisesta rengasedusta. Räikkönen lähti kauden 2013 avauskilpailuun, Australian GP:hen, seitsemännestä lähtöruudusta ja saavutti uransa kahdennenkymmenennen voiton ja saavutti Mika Häkkisen voittojen määrässä.[115] Räikkönen tarvitsi voittoonsa yhden varikkokäynnin kilpakumppaneitaan vähemmän, minkä vuoksi Lotuksen uuden auton tulkittiin olevan erittäin hellä renkaille.[116]

Malesian GP:ssä Räikkönen piti perjantain harjoituksissa kuivissa olosuhteissa nopeinta vauhtia, mutta aika-ajojen kolmannella osiolla alkanut vesisade pudotti hänet seitsemänteen lähtöruutuun. Myöhemmin Räikkönen sai kolmen lähtöruudun rangaistuksen tuomariston katsottua hänen estelleen Nico Rosbergia. Kilpailussa Räikkönen sijoittui seitsemänneksi. Kiinan GP:n aika-ajoissa Räikkönen saavutti toisen sijan – Lotuksen siihen astisen historian parhaan ja Räikkösen ensimmäisen eturivin lähtöruudun paluun jälkeen. Kilpailun lähdössä Räikkönen putosi neljänneksi auton jäätyä sutimaan lähtöruudukkoon. Kierroksella 16 Räikkönen kolaroi kevyesti Sergio Pérezin kanssa yrittäessään ohittaa tätä ja sai autonsa keulaan reiän, joka hidasti häntä arviolta 0,25 sekuntia per kierros.[117] Tästä huolimatta Räikkönen onnistui kuitenkin nousemaan kilpailun toiseksi. Hän sijoittui toiseksi myös Bahrainin ja Espanjan GP:ssä, jossa sivusi Nick Heidfeldin ennätystä peräkkäisissä maaliin ajetuissa kisoissa (33).[118] Titteli siirtyi yksin Räikkösen nimiin Monacon GP:ssä, jossa hän sijoittui kymmenenneksi. Räikkönen ajoi vielä viidennellä sijalla 7 kierrosta ennen loppua, kunnes Sergio Pérezin ohitusyrityksestä aiheutunut rengasrikko pudotti Räikkösen pistesijojen ulkopuolelle. Räikkönen onnistui kuitenkin nousemaan kilpailun kymmenenneksi ja jatkamaan pisteputkeaan.[119]

Kanadan GP:ssä Räikkönen sijoittui yhdeksänneksi sivuten Michael Schumacherin 24 peräkkäisen kisan pisteputkea.[120] Räikkönen otti Schumacherin ennätyksen kokonaan nimiinsä ajamalla viidenneksi Britannian GP:ssä.[121] Räikkönen nousi kilpailussa toiselle sijalle kilpailun loppuhetkillä, mutta koska hän ei käynyt vaihtamassa renkaita turva-auton tultua radalle, hän putosi kilpailun viidenneksi Webberin, Alonson ja Hamiltonin ohitettua hänet paremmilla renkailla.[122]

Saksan GP:ssä Räikkönen taisteli kilpailun voitosta Sebastian Vettelin kanssa ja hävisi sekunnilla. Sijoitus oli Räikkösen uran paras Saksan GP:ssä.[123] Unkarin GP:ssä Räikkönen nousi kuudennesta lähtöruudusta toiseksi pitäen kolmanneksi sijoittuneen Sebastian Vettelin takanaan. Samalla Räikkönen sivusi Sennan ja Schumacherin ennätystä Unkarin GP:ssä ajetuista palkintosijoista.[124] Belgian GP:ssä Räikkönen keskeytti ensimmäistä kertaa kauden 2009 Saksan GP:n jälkeen etujarrujen petettyä. Tämän myötä Räikkösen ennätyksellinen 27 kilpailun pisteputki ja 38 kilpailun maaliinajettujen kilpailujen putki katkesi.[125] Räikkönen olisi tarvinut kolme maaliinajettua kilpailua rikkoakseen Nick Heidfeldin 41 kilpailun ennätyksen.

Italian GP:ssä Räikkönen epäonnistui aika-ajoissa jääden 11. ruutuun. Kilpailussa Räikkönen kolaroi lähdössä Sergio Pérezin kanssa ja jäi kilpailussa niukasti pistesijojen ulkopuolelle.[126] Singaporen GP:ssä Räikkönen nousi turva-auton avittamana kolmannestatoista lähtöruudusta kolmanneksi.[127] Samalla Räikkönen ajoi uransa 28. kolmannen sijoituksensa sivuten Rubens Barrichellon ennätystä uralla ajetuista kolmossijoista kilpailuissa.lähde? Korean GP:ssä Räikkönen ajoi toiseksi lähdettyään kilpailuun yhdeksännestä lähtöruudusta. Japanin GP:ssä Räikkönen saavutti aika-ajossa yhdeksännen lähtöruudun.[128] Kilpailussa hän sijoittui viidenneksi ohittamalla näyttävästi kilpailun lopussa Nico Hülkenbergin.[129]

Intian GP:ssä Räikkönen lähti kuudennesta lähtöruudusta. Hän ajoi pitkään toisena mutta putosi seitsemänneksi renkaiden suorituskyvyn loputtua kesken.[130] Räikkönen ajoi viimeisellä kierroksella kilpailun nopeimman kierroksen vaihdettuaan uudet renkaat. Toisena ajaessaan Räikkönen yritti puolustaa sijoitustaan tallikaveri Grosjeania vastaan suututtaen tallin pääinsinööri Alan Permanen. Permane käski Räikköstä tiimiradion välityksellä: "Kimi, mene vittu pois edestä!", johon Räikkönen vastasi: "Älä vittu huuda minulle (Don't fucking shout at me)".[131] Kilpailun jälkeen Permane sanoi Auto, Motor und Sportin haastattelussa olevansa "erittäin pettynyt" Kimiin[132] ja väitti Twitterissä Aftonbladetin mukaan saaneensa radioviestinsä vuoksi tappouhkauksia Räikkösen faneilta.[133] Räikkösen kapinointi sai paljon huomiota kansainvälisessä mediassa.[134] Räikköstä puolustivat niin manageri Steve Robertson kuin myös Mika Häkkinen, joiden mielestä Permanen huutaminen ja kiroileminen oli ollut asiatonta.[135] Seuraavana viikonloppuna ennen Abu Dhabin GP:tä Räikkönen ei osallistunut torstain lehdistötilaisuuteen. Vaikka Räikkönen oli aiemminkin jättänyt tilaisuuksia väliin, tulkittiin ratkaisu vastalauseeksi tallin toimintaa kohtaan. Motorsport.comin uutisoimien varikkohuhujen mukaan Räikkönen uhkasi jättää koko kilpailun väliin.[136] Myöhemmin Räikkönen myönsi harkinneensa kilpailusta pois jäämistä, koska Lotus ei ollut maksanut hänen palkkaansa.[137] Räikkönen sijoittui aika-ajoissa viidenneksi mutta joutui lähtemään kilpailuun viimeisestä lähtöruudusta, koska auton pohjalevy oli sallittua taipuisampi. Hän keskeytti ensimmäisellä kierroksella osuttuaan Giedo van der Garden takapyörään samalla hajottaen eturipustuksensa.

Viikkoa ennen Yhdysvaltain GP:tä manageri Steve Robertson ilmoitti Räikkösen vetäytyvän kauden kahdesta viimeisestä kilpailusta selkäleikkauksen vuoksi. Räikkösen selkävaivat olivat Abu Dhabin GP:n jälkeen pahentuneet niin, että hän pystyi nukkumaan vain vahvojen kipulääkkeiden ansiosta. Räikkösen selkä leikattiin Salzburgissa päivää ennen vapaita harjoituksia, minkä jälkeen hän joutui pitämään neljän viikon sairausloman.[138] Räikkösen Lotus-ura katkesi näin ennenaikaisesti.[139] Räikkösen korvaajaksi epäiltiin Lotuksen testikuskia Davide Valsecchia ja Sauberin Nico Hülkenbergiä, kunnes Lotus ilmoitti, että Heikki Kovalainen tuuraa Räikköstä kauden kahdessa viimeisessä kilpailussa.[140] Räikkönen sijoittui viimeisellä Lotus-kaudellaan sarjan viidenneksi oltuaan sarjan kolmannella sijalla ennen Yhdysvaltain GP:tä. Räikkönen päihitti kauden aika-ajovertailussa Grosjeanin 10–7.

Paluu Ferrarille (2014–2018)
11. syyskuuta 2013 Ferrari julkisti verkkosivuillaan tehneensä kahden vuoden sopimuksen Räikkösen kanssa.[141] Ferrarin tallipäällikkö Stefano Domenicali kertoi olevansa mielissään Räikkösen paluusta talliin,[142] kun taas Ferrarin entinen urheilujohtaja Cesare Fiorio sanoi Räikkösen olleen väärä valinta kuljettajaksi.[143]

Kausi 2014
Kauden ensimmäisissä aika-ajoissa Australian GP:ssä Räikkönen sijoittui vasta 12:nneksi pyörähdettyään ulos radalta toisen aika-ajo-osion lopussa. Kilpailussa Räikkönen sijoittui lopulta kahdeksanneksi.[144] Myöhemmin Räikkösen sijoitus nousi pykälällä, kun toiseksi ajanut Daniel Ricciardo hylättiin liian suuren polttoainevirtauksen takia.[144][145]

Malesian GP:ssä Räikkönen oli sekä perjantain että lauantain harjoituksissa kolmen nopeimman joukossa.[146] Sateisissa aika-ajoissa Räikkönen sijoittui kuudenneksi.[146] Kilpailussa Räikkönen putosi joukon hännille Kevin Magnussenin osuttua hänen autonsa takarenkaaseen. Räikkönen sijoittui lopulta kilpailussa pistesijojen ulkopuolelle 12:nneksi.[146][147]

Bahrainin GP:ssä Räikkönen ajoi aika-ajoissa viidenteen ruutuun, mutta kilpailussa Ferrarin vauhti ei riittänyt haastamaan Mercedes-moottoreita käyttäviä talleja, ja Räikkönen putosi kilpailussa viimeiselle pistesijalle kymmenenneksi.[148][149]

Kiinan GP:ssä Räikkönen epäonnistui sateisissa aika-ajoissa jääden 11:nteen ruutuun.[150] Kilpailussa Räikkönen sijoittui kahdeksanneksi.[151][152]

Espanjan GP:ssä Räikkönen sijoittui seitsemänneksi.[153]

Monacon GP:ssä Räikkönen sai hyvän startin nousten kuudennesta ruudusta neljänneksi. Räikkönen nousi vielä yhden sijan, kun edellä ajanut Vettel ajautui teknisiin ongelmiin. Räikkönen oli ajamassa ensimmäistä palkintosijaansa Ferrarille paluun jälkeen, mutta turva-auton aikana Marussian Max Chilton osui Kimin autoon ohitusyrityksen aikana, jolloin Räikkönen joutui tekemään ylimääräisen varikkokäynnin pudoten pistesijojen ulkopuolelle. Räikkönen ajoi kahdeksannella sijalla yrittäen ohittaa Kevin Magnussenia kilpailun lopussa Loews-mutkassa, mutta ohitus epäonnistui, ja molemmat autot osuivat ratareunukseen. Räikkönen ja Magnussen pääsivät jatkamaan matkaa, ja Räikkönen kävi varikolla vaihtamassa etusiiven ja uudet renkaat ajaen kilpailun nopeimman kierroksen, joka oli hänen uransa 40:s. Räikkönen sijoittui lopulta sijalle 12.[154] Kilpailun jälkeen Magnussen piikitteli Räikköstä väittäen tämän tulleen vanhaksi ja juoneen ennen kilpailua.[155][156] Kanadan GP:ssä Räikkönen ajoi uransa 200:nnen GP-kilpailun. Kilpailussa Räikkönen sijoittui lopulta viimeiselle pistesijalle kymmenenneksi muiden keskeytysten ansiosta.[157] Räikkönen sijoittui kymmenenneksi myös Itävallan GP:ssä. Britannian GP:ssä Räikkösen aika-ajo meni pieleen sateen takia, ja hän jäi 20:nteen lähtöruutuun. Kilpailussa Kimi joutui keskeyttämään ensimmäisen kerran kauden aikana ajettuaan mutkan leveäksi ja menetettyään auton hallinnan yrittäessään palata radalle osuen seinään. Räikkönen ei loukkaantunut vakavasti ulosajossa. Saksan GP:ssä Räikkönen sijoittui pisteiden ulkopuolelle 11:nneksi. Unkarin GP:ssä Räikkönen jäi aika-ajoissa vasta 17. ruutuun Ferrarin oletettua hänen aikansa riittävän toiseen osioon, mutta Marussian Jules Bianchi ajoi ensimmäisen osion lopussa Räikköstä nopeamman ajan. Kilpailussa Räikkönen onnistui nousemaan kuudenneksi.

Belgian kilpailussa Räikkönen taisteli loppukierroksille saakka Valtteri Bottaksen kanssa palkintosijasta[158] ja sijoittui neljänneksi, joka oli Räikkösen kauden paras sijoitus. Samalla Kimi ohitti 1 000 MM-pisteen rajan. Räikkönen keräsi kauden aikana vain 55 pistettä sijoittuen sarjan 12:nneksi, mikä oli hänen kaikkien aikojen huonoin kautensa Formula 1:ssä.[159] Kauden aika-ajovertailuissa Räikkönen hävisi tallikaverilleen Fernando Alonsolle selvästi 16–3.

Kausi 2015
Kaudelle 2015 Räikkönen sai uuden tallikaverin Fernando Alonson lähdettyä tallista. Alonson tilalle tuli Red Bullilta lähtenyt Sebastian Vettel. Talvitestien perusteella Ferrarin nopeus oli parantunut aiemmasta kaudesta.

F1-kauden avanneessa Australian GP:ssä Räikkönen lähti kilpailuun viidennestä lähtöruudusta. Lähdössä Carlos Sainz Jr. osui Räikkösen autoon, mikä pudotti hänet kahdeksanneksi. Renkaankiinnitys aiheutti ongelmia, joiden vuoksi Räikkönen joutui keskeyttämään kilpailun. Kilpailun jälkeen Ferrarin tallipäällikkö Maurizio Arrivabene kehui Räikkösen vauhtia, kun taas italialaislehti Autosprintin mukaan Räikkönen itse aiheutti pultin rikkoutumisen päästämällä kytkimen irti ensimmäisellä varikkokäynnillään, jolloin pulttipyssy rikkoi pultin kierteen.[160][161][162][163][164][165]

Malesian GP:ssä Räikkönen oli harjoitusten perusteella jopa haastamassa Mercedes-autoja. Aika-ajojen toisella osiolla alkanut vesisade pudotti Räikkösen 11. lähtöruutuun. Kilpailussa Felipe Nasr aiheutti Räikköselle rengasrikon, joka pudotti hänet viimeiseksi. Räikkönen kuitenkin nousi neljänneksi sivuten aiemman kauden parasta sijoitustaan. Kiinan GP:ssä Räikkönen oli myös neljäs. Bahrainin GP:ssä Räikkönen nousi ensimmäistä kertaa Ferrari-paluunsa jälkeen palkintopallille ajettuaan toiseksi. Hän ajoi myös kilpailun nopeimman kierroksen, jonka myötä hän nousi Alain Prostin rinnalle kaikkien aikojen toiseksi eniten nopeimpia kierroksia ajaneena kuljettajana (41).[166][167] Räikkönen oli Bahrainissa myös harjoitusten nopein.[168] Kanadan GP:ssä Räikkönen ajoi kauden parhaan aika-ajonsa startaten kilpailuun kolmannesta lähtöruudusta. Kilpailussa Räikkönen oli ajamassa kolmanneksi, kunnes pyörähti varikkokäyntinsä jälkeen, jolloin Valtteri Bottas pääsi Kimin edelle. Räikkönen vaihtoi toisella varikkokäynnillä superpehmeät renkaat ja aloitti hurjan takaa-ajon, mutta sijoittui lopulta kilpailun neljänneksi. Räikkösen nimiin jäi kuitenkin kilpailun nopein kierros, joka oli hänen uransa 42. Tämä nosti hänet Alain Prostin edelle toiseksi eniten nopeimpia kierroksia ajaneeksi kuljettajaksi. Itävallan GP:ssä Räikkönen keskeytti Alonson ajettua hänen peräänsä. Britannian GP:ssä Räikkönen oli ajamassa viidenneksi, kunnes kilpailussa alkoi sataa, ja Räikkösen päätös hakea välikelin renkaat liian aikaisin pudotti hänet kahdeksanneksi. Unkarissa Räikkönen sai hyvän startin nousten kilpailun toiseksi. Räikkönen oli ajamassa toiseksi, kunnes hänen autostaan hajosi ERS-laite ja hän joutui keskeyttämään.

Ennen Belgian GP:tä Ferrari ilmoitti Räikkösen jatkavan tallissa vuonna 2016 lopettaen spekulaatiot Räikkösen mahdollisesta korvaajasta. Räikkösen tilalle oli huhuttu muun muassa Valtteri Bottasta, Nico Hülkenbergia ja Daniel Ricciardoa. Belgian GP:n aika-ajoissa Räikkösen auto hajosi toisessa osiossa, ja Räikkönen starttasi lopulta ruudusta 16 muiden rangaistusten myötä. Kilpailussa Räikkönen sijoittui seitsemänneksi. Italian GP:ssä Räikkönen ajoi kauden parhaan aika-ajonsa startaten toisesta lähtöruudusta. Kyseessä oli Räikkösen ensimmäinen eturivin lähtöruutu sitten Kiinan GP:n 2013. Kilpailussa Räikkösen lähtö epäonnistui täydellisesti kytkimen luistattamisen takia, ja hän putosi viimeiselle sijalle. Räikkönen nousi kilpailussa lopulta viidenneksi. Singaporen GP:ssä Räikkönen ajoi kauden toisen palkintosijansa ollen kolmas. Samalla Räikkösestä tuli F1-historian eniten kolmossijoja ajanut kuljettaja. Räikkönen on ajanut yhteensä 29 kolmossijaa. Japanin GP:ssä Räikkönen sijoittui neljänneksi. Samassa kilpailussa Räikkönen ja Ferrari tekivät F1-historian nopeimman varikkopysähdyksen, kun Ferrarin mekaanikot vaihtoivat Räikkösen renkaat vain 1,85 sekunnissa.[169] Venäjän GP:ssä Räikkönen sai hyvän startin ja nousi tallikaverinsa Sebastian Vettelin edelle neljänneksi, mutta menetti myöhemmin kilpailussa Vettelille sijoituksensa. Kilpailun viimeisellä kierroksella Räikkönen oli neljäntenä ja yritti ohittaa kolmantena ajavan Valtteri Bottaksen, mutta he osuivat toisiinsa, ja Bottas joutui keskeyttämään. Räikkönen onnistui kuitenkin jatkamaan kilpailuaan ollen maalissa viides, mutta tuomaristo langetti Räikköselle 30 sekunnin aikasakon, joka pudotti hänet kahdeksanneksi. Yhdysvaltain kilpailussa Räikkönen liukasteli kuivuvalla radalla päin ratareunoja rikkoen etusiipensä. Räikkönen pystyi jatkamaan kilpailuaan keskeyttäen kuitenkin myöhemmässä vaiheessa kilpailun jarruvikaan. Meksikon kilpailussa Räikkönen joutui jälleen keskeyttämään kolaroituaan Bottaksen kanssa. Brasilian kilpailussa Räikkönen oli neljäs. Kauden päättäneessä Abu Dhabin kilpailussa Räikkönen sijoittui kolmanneksi. Hän sijoittui MM-sarjassa neljänneksi saatuaan yhteensä 150 pistettä. Kauden aikana hän oli kolme kertaa palkintokorokkeella.

Kausi 2016
Räikkönen joutui keskeyttämään kauden ensimmäisessä osakilpailussa Australian GP:ssä auton turbon ylikuumenemisen takia. Turbo syttyi vielä tuleen hänen ajettuaan jo varikolle. Moottori ei kuitenkaan vahingoittunut käyttökelvottomaksi.[170] Kauden toisessa kilpailussa Bahrainin GP:ssä Räikkönen sijoittui toiseksi. Kyseessä oli Räikkösen kahdeksas palkintosija Bahrainin GP:ssä. Samalla Räikkönen ohitti Ayrton Sennan palkintosijojen kokonaismäärässä (81–80).[171] Kiinan GP:ssä Räikkönen starttasi kolmosruudusta mutta kolaroi lähdössä tallikaverinsa Vettelin kanssa ja putosi kilpailun hännille. Hän onnistui lopulta nousemaan viidenneksi ohittaen lopussa muun muassa Lewis Hamiltonin ja Felipe Massan. Venäjän GP:ssä Räikkönen sijoittui kolmanneksi ajaen Ferrari-tallin 700. palkintosijan. Espanjan GP:ssä Räikkönen taisteli kilpailun voitosta Max Verstappenin kanssa mutta ei pystynyt ohittamaan häntä vaan sijoittui kilpailun toiseksi. Monacon GP:ssä Räikkönen ajoi seinään sateen liukastamalla radalla ja keskeytti kilpailun. Kanadan GP:ssä Räikkönen sijoittui kuudenneksi. Räikkönen palasi Itävallassa jälleen palkintokantaan nousten viimeisellä kierroksella kolmanneksi Mercedes-kuljettajien kolaroitua. Heinäkuun alussa Ferrari ilmoitti, että Räikkösen sopimusta jatketaan vielä kaudeksi 2017.[172] Silverstonen GP heinäkuun 10. päivänä oli Räikkösen sadas GP Ferrarilla, ja hän sijoittui siinä viidenneksi voittaen tallikaverinsa Sebastian Vettelin ja nousi samalla kokonaispisteissä kolmanneksi.[173] Unkarin GP:ssä Räikkönen epäonnistui sateisissa aika-ajoissa ja starttasi vasta 14. lähtöruudusta. Kilpailussa Räikkönen onnistui nousemaan kuudenneksi ajaen myös kilpailun nopeimman kierroksen. Saksan GP:ssä Räikkönen oli myös kuudes. Belgian GP:ssä Räikkönen ajoi kauden parhaan aika-ajonsa ja starttasi kilpailuun kolmannesta lähtöruudusta hävittyään eturiviin ajaneelle Max Verstappenille vain 17 sadasosaa. Kilpailun lähdössä Räikkösen tallikaveri Vettel osui Kimiin, minkä seurauksena Räikkönen osui Verstappeniin. Tilanteesta aiheutuneen rengasrikon seurauksena Kimi putosi kilpailun viimeiseksi mutta onnistui nousemaan kilpailussa yhdeksänneksi. Italian GP:ssä Räikkönen oli neljäs. Sama sijoitus toistui Singaporen GP:ssä ja Malesian GP:ssä. Japanin GP:ssä Kimi oli viides. Yhdysvaltain GP:ssä Kimi joutui keskeyttämään renkaankiinnityksen epäonnistuttua. Meksikon GP:ssä Räikkönen oli kuudes. Brasilian GP:ssä Räikkönen starttasi sateiseen kilpailuun kolmannesta lähtöruudusta, mutta joutui keskeyttämään kilpailussa spinnattuaan seinään märällä radalla. Kauden päättäneessä Abu Dhabin GP:ssä Räikkönen oli kuudes. Räikkönen sijoittui pisteissä sarjan kuudenneksi voittaen aika-ajovertailussa Vettelin niukasti 11-10.

Kausi 2017
Ennen kauden alkua Räikkönen ajoi Barcelonan testien nopeimman ajan 1.18,634 mikä antoi viitteitä Ferrarin vauhdin parantumisesta. Kauden avaavassa Australian GP:ssä Räikkönen sijoittui neljänneksi ajaen kilpailun nopeimman kierroksen. Kyseessä oli Räikkösen kuudes nopein kierros Australian GP:ssä. Kiinassa Räikkönen putosi viidenneksi lähdettyään matkaan ruudusta neljä. Bahrainissa Räikkönen oli neljäs. Venäjän GP:ssä Sotšissa Räikkönen lähti kilpailuun toisesta lähtöruudusta ensimmäistä kertaa sitten vuoden 2015 Italian GP:n. Kilpailussa Räikkönen oli kolmas Valtteri Bottaksen voittaessa siellä ensimmäisen osakilpailunsa. Räikkönen ajoi toisen kerran kauden aikana kilpailun nopeimman kierroksen. Espanjan GP:n ensimmäisellä kierroksella Räikkönen joutui keskeyttämään kilpailun kolaroituaan Valtteri Bottaksen ja Max Verstappenin kanssa. Monacon GP:ssä Räikkönen ajoi paalupaikalle niukasti ennen Vetteliä.[174] Kyseessä oli Räikkösen ensimmäinen paalupaikka lähes yhdeksään vuoteen sitten Ranskan GP:n 2008 ja 128 kilpailuun.[174] Samalla Räikkönen rikkoi Giancarlo Fisichellan 109 kilpailun ennätyksen mikä oli pisin aika kahden paalupaikan välillä. Räikkösen ajama aika oli myös nopein koskaan Monacossa ajettu paaluaika. Kilpailussa Räikkönen johti kilpailua varikkokäynnille saakka, jonka jälkeen Räikkösen tallikaveri Vettel ehti Kimin edelle ja voitti kilpailun Räikkösen jäätyä kilpailun toiseksi. Kanadassa Räikkönen sijoittui seitsemänneksi kärsittyään kilpailun lopulla jarruongelmista. Azerbaidžanissa Räikkönen kolaroi ensimmäisellä kierroksella Valtteri Bottaksen kanssa, ja kärsi myöhemmässä vaiheessa kilpailua rengasrikon, joka rikkoi auton lattian ja takasiiven. Räikkösen auto saatiin punaisten lippujen aikana kilpailukuntoon, mutta Räikkönen oli jo pari kierrosta kärkeä perässä ja keskeytti lopulta kilpailun. Itävallassa Räikkönen oli viides. Britannian GP:ssä Räikkönen starttasi eturivistä ja oli ajamassa toiseksi, kunnes kilpailun lopussa sattunut rengasrikko pudotti Räikkösen kolmanneksi. Unkarin GP:ssä Räikkönen starttasi toistamiseen eturivistä ja sijoittui kilpailun toiseksi talikaveri Vettelin voittaessa kilpailun. Kyseessä oli Räikkösen kahdeksas palkintosija Unkarin GP:ssä. Belgian GP:ssä Räikkönen oli neljäs ja Italian GP:ssä viides. Singaporen GP:ssä Räikkönen joutui keskeyttämään kolaroituaan kilpailun lähdössä Max Verstappenin ja Sebastian Vettelin kanssa.[175] Malesian GP:ssä Räikkönen olisi startannut eturivistä, mutta Räikkösen auto ei toiminut matkalla lähtöruudukkoon ja hän ei päässyt osallistumaan kilpailuun lainkaan.[176]. Japanin GP:ssä Räikkönen joutui vaihdelaatikon vaihdon takia starttaamaan kymmenennestä lähtöruudusta, mutta nousi kilpailussa viidenneksi. Yhdysvaltain GP:ssä Räikkönen ajoi maaliin neljäntenä, mutta hän sijoittui lopulta kolmanneksi, kun hänen edelleen ajanut Max Verstappen sai viiden sekunnin aikarangaistuksen tuomariston katsottua hänen ohittaneen Räikkösen kilpailun viimeisellä kierroksella sääntöjen vastaisella tavalla. Räikkönen ajoi kolmanneksi myös Meksikon GP:ssä ajaen uransa 90. palkintosijan. Brasilian GP:ssä Räikkönen oli jälleen kolmas. Kauden päättäneessä Abu Dhabin GP:ssä Räikkönen oli neljäs. Räikkönen sijoittui kauden aikana kerätyissä MM-pisteissä neljänneksi.

Marraskuussa F1 Racing -lehden järjestämässä äänestyksessä Räikkönen äänestettiin Ferrari-tallin kaikkien aikojen toiseksi parhaaksi kuljettajaksi. Edelle nousi ainoastaan Michael Schumacher. Räikkönen sai äänistä 12,4 prosenttia.[177]

Kausi 2018
Kautta edeltävissä Barcelonan testeissä Räikkönen ajoi testien toiseksi nopeimman kierrosajan uusilla hyperpehmeillä renkailla osoittaen Ferrarin nopeuden. Tallikaveri Vettel ajoi testien nopeimman ajan vain 0,039 sekuntia Räikköstä nopeammin.

Kauden ensimmäisissä aika-ajoissa Australiassa Räikkönen ajoi toiseen lähtöruutuun ja voitti Vettelin vain sadasosan erolla. Räikkösestä tuli samalla eniten eturivin lähtöruutuja ajanut suomalaiskuljettaja, kun hän ohitti Mika Häkkisen ennätyksen.[178] Kilpailussa Räikkönen sijoittui kolmanneksi. Vettel taktikoi voiton, kun hän ohitti hyvin ajoitetun varikkokäynnin avulla Räikkösen ja kilpailua johtaneen Hamiltonin. Kauden toisessa kilpailussa Bahrainissa Räikkönen oli aika-ajoissa toinen, mutta joutui keskeyttämään kilpailun kolmannelta sijalta tallin epäonnistuessa renkaanvaihdossa: hänelle annettiin lähtölupa vaikka toista takarengasta ei ollut vielä vaihdettu ja tämän seurauksena eräs mekaanikoista jäi Räikkösen auton alle. Renkaan vaihtajalta murtui jalka kahdesta kohtaa.[179]

Kiinan GP:ssä Räikkönen ajoi kolmannen kerran peräkkäin eturiviin häviten paalupaikan Vettelille vain 87 tuhannesosan erolla. Kilpailussa Räikkönen putosi startissa neljänneksi Vettelin peittelyn takia, ja Ferrarin viivyttäessä varikkokäyntiä Räikkönen putosi kuudenneksi, mutta turva-auton tultua radalle Räikkönen onnistui nousemaan kilpailun kolmanneksi. Azerbaidžanin GP:ssä Räikkönen teki virheen aika-ajojen päätösosiossa ja jäi kuudenteen lähtöruutuun. Kilpailussa Räikkönen kolaroi ensimmäisellä kierroksella Esteban Oconin kanssa ja putosi pistesijojen ulkopuolelle, mutta onnistui lopulta nousemaan kilpailun toiseksi Red Bull -kuljettajien kolarista seuranneen turva-auton, Vettelin ajovirheen ja Bottaksen rengasrikon avittamana. Samalla Räikkönen rikkoi Michael Schumacherin ennätyksen ajamalla palkintokorokesijalle 26 eri kilpailussa[180]. Espanjan GP:ssä Räikkönen joutui keskeyttämään teknisen vian seurauksena. Monacon GP:ssä Räikkönen ajoi neljänneksi. Kanadan GP:ssä Räikkönen oli kuudes. Ranskan GP:ssä Räikkönen onnistui nousemaan kuudennesta lähtöruudusta kolmanneksi. Itävallan GP:ssä Räikkönen ajoi toiseksi ajaen myös kilpailun nopeimman kierroksen 1.06,957, mikä oli samalla nopein kyseisessä kilpailussa ajettu nopein kierros koskaan.

Britannian GP:ssä Räikkönen ajoi lähdön jälkeen kolarin Hamiltonin kanssa kolmannessa mutkassa ja sai siitä 10 sekunnin aikarangaistuksen ja kaksi rangaistuspistettä. Sijoitus kilpailussa oli lopulta kolmas.[181] Saksan GP:ssä Räikkönen sijoittui jälleen kolmanneksi ajaen uransa 98:nnen palkintosijan ohittaen Fernando Alonson uralla ajettujen palkintosijojen määrässä. Unkarin GP:ssä Räikkönen oli aika-ajoissa niukasti Vetteliä nopeampi. Sijoitus kilpailussa oli jälleen kolmas. Belgian GP:ssä Räikkönen oli harjoitusten perusteella kärkivauhdissa, mutta aika-ajojen kolmannessa osiossa Räikkösen autosta loppui polttoaine tallin virheen seurauksena, minkä takia Räikkönen ei pystynyt parantamaan aikaansa ja jäi kuudenteen ruutuun. Kilpailussa Daniel Ricciardo törmäsi Räikkösen perään, jolloin Kimin auton takarengas puhkesi ja takasiipi vaurioitui. Räikkönen joutui lopulta keskeyttämään kilpailun, jolloin hänen viiden peräkkäisen palkintosijan putki katkesi.

Italian GP:ssä Räikkönen ajoi uransa 18:nnen paalupaikan F1-historian kaikkien aikojen nopeimmalla kierroksella, jonka keskituntinopeus oli 263,587 kilometriä tunnissa, mikä rikkoi Juan Pablo Montoyan vuoden 2004 ennätyksen 262,242 kilometriä tunnissa[182]. Räikkönen ajoi samalla uuden Monzan radan virallisen kierrosennätyksen 1.19,119, mikä rikkoi Montoyan aiemmin nimissään olleen ennätyksen 1.19,525. Kilpailussa Räikkönen sijoittui toiseksi Lewis Hamiltonin ohitettua hänet kahdeksan kierrosta ennen maalia. Samalla Räikkönen ajoi uransa sadannen palkintosijan. Singaporen GP:ssä Räikkönen oli viides. Venäjän GP:ssä Räikkönen sijoittui neljänneksi ajaen uransa 200 pistesijan. Yhdysvaltain GP:ssä Räikkönen ajoi uransa 21. voiton ohittaen Mika Häkkisen eniten voittoja ajaneena suomalaiskuljettajana. Voitto oli Räikköselle ensimmäinen sitten Australian GP:n 2013 ja ensimmäinen Ferrarilla sitten Belgian GP:n 2009. Räikkönen rikkoi myös Riccardo Patresen ennätyksen pisin aika kahden voiton välillä ajamalla 113 kilpailua ilman voittoa. Räikkönen rikkoi myös Michael Schumacherin ennätyksen pisin aika ensimmäisen ja viimeisen voiton välillä 15 vuotta ja 212 päivää. Räikkösestä tuli myös ainoa kuljettaja, joka on onnistunut ajamaan voiton V10-, V8- ja V6-moottorilla eri aikakausina[183]. Meksikon GP:ssä Räikkönen nousi kolmanneksi 10 kierrosta ennen loppua Ricciardon moottoririkon myötä. Samalla Räikkönen ajoi seitsemännen kolmossijansa kaudella sivuten Mark Webberin ennätystä kauden aikana ajetuista kolmossijoista. Räikkönen myös ohitti Fernando Alonson uralla pisteille ajettujen kilpailujen lukumäärässä.[184]

Kauden toiseksi viimeisessä kilpailussa Brasiliassa Räikkönen ajoi kolmanneksi ohittaen tallitoverinsa Vettelin palkintokorokesijoitusten määrässä, 12–11, vaikkakin Vettelillä on yhteensä enemmän pisteitä.[185] Samalla Räikkönen otti Webberin ennätyksen nimiinsä kauden kahdeksannella kolmossijallaan ja sivusi omaa ennätystään kaudella ajettujen palkintosijojen määrässä. Kauden päätöskilpailussa Abu Dhabissa Räikkönen joutui keskeyttämään sähkövikaan. Räikkönen keräsi viimeisellä Ferrari-kaudellaan 251 pistettä sijoittuen pisteissä sarjan kolmanneksi. AKK valitsi Räikkösen jo viidennen kerran vuoden suomalaiseksi autourheilijaksi.[186]

Alfa Romeo (2019–2021)
Kausi 2019
Kimi Räikkönen siirtyi Sauber-tallia sponsoroivan Alfa Romeon kilpakuljettajaksi kausille 2019 ja 2020, hänen tilalleen Ferrarille tuli nuori Charles Leclerc. Käytännössä hän siis pysyy saman katon alla, FIAT-yhtymässä, ja vaihtaa vain kaudeksi 2019 Alfa Romeolle Ferrarilla vietettyjen vuosien jälkeen. Sekä Ferrari että Alfa Romeo kuuluvat FIAT-yhtymään. [187][188] Räikkönen oli kauden avanneessa Australian GP:ssä kahdeksas. Bahrainin GP:ssä Räikkönen teki uuden ennätyksen ajamalla 53. kerran peräkkäin kymmenen parhaan joukkoon aika-ajoissa.[189] Kilpailussa Räikkönen sijoittui seitsemänneksi. Kiinan GP:ssä Räikkösen aika-ajojen ennätysputki katkesi hänen jäätyään 13:nteen ruutuun. Kilpailussa Räikkönen onnistui nousemaan pisteille ajaen yhdeksänneksi. Azerbaidžanin GP:ssä Räikkönen hävisi ensimmäistä kertaa tallikaverilleen Antonio Giovinazzille aika-ajoissa Giovinazzin ajettua kahdeksanteen ruutuun ja Räikkösen yhdeksänteen ruutuun. Räikkönen joutui starttaamaan kilpailuun varikolta, kun hänen aika-ajosuorituksensa hylättiin laittoman etusiiven takia[190]. Kilpailussa Räikkönen onnistui nousemaan viimeiselle pistesijalle kymmenenneksi. Espanjan GP:ssä Räikkösen pisteputki katkesi hänen oltuaan kilpailun 14:s. Monacon GP:ssä Räikkönen osallistui uransa 300. F1-kilpailuviikonloppuun, kilpailussa Räikkönen oli 17:s. Kanadan GP:ssä Räikkönen jäi ensimmäistä kertaa aika-ajojen ensimmäiseen osioon sitten Itävallan GP:n 2015. Kilpailussa Räikkönen oli 15:s. Ranskan GP:ssä Räikkönen palasi pisteille ajettuaan kahdeksanneksi. Myöhemmin Räikkönen nostettiin seitsemänneksi, kun hänen edelleen ajanut Daniel Ricciardo sai rangaistuksen ohitettuaan Lando Norrisin ja Räikkösen sääntöjen vastaisesti[191]. Itävallan GP:ssä Räikkönen lähti kuudennesta ruudusta ja ajoi upean startin jälkeen hetkellisesti jopa neljäntenä, mutta sijoittui kilpailussa lopulta yhdeksänneksi. Britannian GP:ssä Räikkönen sijoittui kahdeksanneksi. Saksan GP:ssä Räikkönen ajoi kauden parhaan aika-ajonsa ajaen viidenteen lähtöruutuun. Kilpailussa Räikkönen nousi lähdössä hetkellisesti jopa kolmanneksi ja sijoittui sateisessa kilpailussa värikkäiden vaiheiden jälkeen seitsemänneksi, mutta myöhemmin Räikköselle annettiin 30 sekunnin aikasakko, mikä pudotti hänet 12:nneksi, kun hänen autostaan löydettiin tarkastuksessa laiton kytkinjärjestelmä[192]. Unkarin GP:ssä Räikkönen ajoi seitsemänneksi pitäen muun muassa Valtteri Bottaksen takanaan. Belgian GP:ssä Räikkönen kolaroi lähdössä Max Verstappenin kanssa ja oli kilpailussa 16:s. Italian GP:ssä Räikkönen ajoi seinään aika-ajojen kolmannessa osiossa ja lähti kilpailuun varikolta. Kilpailussa Räikkönen sai rangaistuksen startattuaan tallin virheen takia väärillä renkailla ja oli kilpailussa lopulta 15:s[193]. Singaporen GP:ssä Räikkönen joutui keskeyttämään Daniil Kvjatin osuttua häneen ohitustilanteessa, jolloin Räikkösen auton eturipustus hajosi. Räikkönen ylitti Venäjän GP:ssä ajettujen F1-kilpailujen määrässä Michael Schumacherin ja Jenson Buttonin[194]. Kilpailussa Räikkönen sai varaslähdön takia varikon läpiajorangaistuksen ja oli kilpailussa 13:s. Japanin GP:ssä Räikkönen ajoi 14:nneksi, mutta nousi jälkeenpäin molempien Renault-kuljettajien hylkäyksen myötä 12:nneksi. Meksikon GP:ssä Räikkönen joutui keskeyttämään moottorin ylikuumenemisen takia 11 kierrosta ennen maalia[195]. Yhdysvaltain GP:ssä Räikkönen jäi niukasti pistesijojen ulkopuolelle ja oli 11:s. Brasilian GP:ssä Räikkönen saavutti kauden parhaan sijoituksensa, kun hän sijoittui kilpailussa värikkäiden vaiheiden jälkeen neljänneksi katkaisten uransa pisimmän, seitsemän peräkkäisen pisteettömän kilpailun putkensa. Räikkönen oli lähellä nousta jopa kolmanneksi, kun hänen edelleen ajanut Carlos Sainz joutui kilpailun jälkeen tutkintaan takasiiven avaamisesta keltaisten lippujen alueella, mutta Sainz ei saanut tilanteesta rangaistusta[196]. Kauden päättävässä Abu Dhabin GP:ssä Räikkönen ohitti Fernando Alonson uralla ajettujen GP-viikonloppujen määrässä. Kilpailussa Räikkösen sijoitus oli 13:s. Räikkönen keräsi ensimmäisellä Alfa Romeo -kaudellaan 43 pistettä ja sijoittui sarjassa 12:nneksi.

Kausi 2020
Kauden 2020 avauskilpailun Australiassa peruunnuttua koronaviruspandemian seurauksena kausi päästiin aloittamaan poikkeuksellisesti vasta heinäkuussa Itävallassa, jossa ajettiin kaksi kilpailua peräkkäisinä viikonloppuina. Ensimmäisenä kilpailuviikonloppuna Räikkösen lähti kilpailuun 19. ruudusta. Kilpailussa Räikkönen ehti nousta keskeytysten myötä jo 11:nnelle sijalle, kunnes joutui keskeyttämään renkaan irtoamiseen. Seuraavassa Steiermarkin kilpailussa Räikkönen sijoittui 11. sijalle. Unkarin GP:n aika-ajoissa Räikkönen jäi ensimmäistä kertaa urallaan ajamalla viimeiseen lähtöruutuun ilman rangaistuksia tai teknistä vikaa autossa. Kilpailussa Räikkönen sai viiden sekunnin aikarangaistuksen oltuaan lähtöruudun ulkopuolella ennen starttia. Hän sijoittui lopulta 15:nneksi. Britannian GP:ssä Räikkösen etusiipi hajosi kilpailun lopussa ja hän oli viimeinen maaliin ajanut kuljettaja ollen 17:s. Räikkönen ohitti samalla Fernando Alonson ennätyksen tullen eniten maaliin ajettuja kilpailuita urallaan ajaneeksi kuljettajaksi. Seuraavassa F1-sarjan 70-vuotisjuhlakilpailussa, joka ajettiin Silverstonen radalla, Räikkönen rikkoi Michael Schumacherin ennätyksen tullen eniten GP-kierroksia ajaneeksi kuljettajaksi[197]. Kilpailussa Räikkönen nousi yhden pysähdyksen taktiikalla viimeisestä lähtöruudusta 15:nneksi. Espanjan GP:ssä Räikkönen ajoi ensimmäistä kertaa kauden aikana toiseen aika-ajo-osioon startaten kilpailuun 14:nnestä ruudusta katkaisten kuuden kilpailun peräkkäisen putkensa aika-ajojen ensimmäiseen osioon jäämisestä. Kilpailussa Räikkönen ajoi 14:nneksi. Samalla Räikkönen otti nimiinsä Fernando Alonson nimissä olleen ennätyksen tullen eniten kilpailukilometrejä urallaan ajaneeksi kuljettajaksi[198]. Belgian GP:ssä Räikkönen sijoittui 12:nneksi päihittäen kilpailussa molemmat Ferrarin kuljettajat ajamalla. Italian GP:ssä Räikkönen nousi turva-auton ja Leclercin ulosajon aiheuttaman uusintalähdön jälkeen hetkellisesti jopa toiseksi, mutta putosi lopulta Alfa Romeon hitaan vauhdin takia sijalle 13. Mugellon radalla ajetussa ensimmäisessä Toscanan GP:ssä Räikkönen starttasi 13 lähtöruudusta ja kolaroi lähdössä Pierre Gaslyn ja Max Verstappenin kanssa vaurioittaen autoaan, mutta pystyi jatkamaan kilpailua pudoten kilpailun hännille. Myöhemmin Räikkönen onnistui välttämään edessään olleen joukkokolarin ja uusintalähdön jälkeen putosi epäonnistuneen varikkokäyntinsä jälkeen 12 sijalle, mutta onnistui toisen uusintalähdön jälkeen nousemaan kahdeksanneksi ajaen maaliin kahdeksantena molempien Ferrarin kuljettajien edellä. Räikkönen sijoittui kilpailussa lopulta yhdeksänneksi hänen saatua viiden sekunnin aikarangaistuksen hänen ylitettyään varikon sulkuviivan väärällä tavalla ajaessaan varikolle[199]. Räikkönen samalla katkaisi uransa pisimmän yhdeksän peräkkäisen kilpailun pisteettömän putkensa. Venäjän GP:ssä Räikkönen sivusi Rubens Barrichellon ennätystä uralla ajettujen GP-starttien lukumäärässä (322), kilpailussa Räikkönen sijoittui 14:nneksi. Räikkönen otti Barrichellon ennätyksen kokonaan nimiinsä Nürburgringin radalla ajetussa Eifelin GP:ssä, jossa hän sijoittui 12:nneksi. Portimãossa Autódromo Internacional do Algarven radalla ajetussa Portugalin GP:ssä Räikkönen ohitti Barrichellon uralla ajettujen GP-viikonloppujen määrässä, joihin on osallistunut (327). Kilpailussa Räikkönen nousi huikealla startilla 16 lähtöruudusta hetkellisesti jopa kuudenneksi ja sijoittui kilpailussa 11:nneksi[200]. Imolan radalla ajetussa Emilia-Romagnan GP:ssä Räikkönen saavutti kauden toisen pistesijansa sijoittuen kilpailussa yhdeksänneksi ajaen ennen ainoaa varikkokäyntiään hetkellisesti jopa neljännellä sijalla. Räikkönen valittiin myös äänestyksessä päivän kuljettajaksi[201]. Turkin GP:n sateisissa aika-ajoissa Räikkönen ajoi ensimmäistä kertaa kauden aikana kymmenen parhaan joukkoon sitten Brasilian GP:n 2019 sijoittuen kahdeksanneksi päihittäen jopa Valtteri Bottaksen. Kilpailussa Räikkönen sijoittui 15:nneksi. Bahrainin GP:ssä Räikkönen oli 15:s ja Sakhirin GP:ssä 14:s. Kauden päättäneessä Abu Dhabin GP:ssä Räikkönen oli 12:s, ollen nopein Ferrarin moottoreilla ajaneista. Räikkönen keräsi kauden aikana 4 pistettä sijoittuen sarjan 16:nneksi. Kauden välisessä aika-ajovertailussa Räikkönen hävisi niukasti Giovinazzille 9–8. Kilpailuissa Räikkönen oli tuloksellisesti parempi 12–5.

Kausi 2021
Räikkönen allekirjoitti lokakuussa 2020 vuoden jatkosopimuksen Alfa Romeon kanssa ja jatkaa Antonio Giovinazin parina tallissa.[202] Räikköselle kausi on uran 19:s, jolla hän sivuaa Rubens Barrichellon ja Michael Schumacherin nimissä olevaa 19 F1-kauden ennätystä. Kauden avauskilpailussa Bahrainissa Räikkönen jäi niukasti pistesijojen ulkopuolelle ollen 11:s. Räikkösestä tuli myös ensimmäinen yli 900 kierrosta Bahrainissa ajanut kuljettaja hänen ohitettuaan 900 kierroksen rajan ajettuaan kilpailun 31:nnen kierroksen.[203][204] Seuraavassa Emilia-Romagnan GP:ssä Räikkönen ajoi maaliin yhdeksäntenä, mutta sai kilpailun jälkeen 30 sekunnin aikarangaistuksen hänen pyörähdettyä turva-auton takana ennen uusintalähtöä ja kirittyä sääntöjen vastaisesti takaisin aiemmalle paikalleen letkan jo ylitettyä radan turva-autoviivan, mikä pudotti Räikkösen sijalle 13.[205] Portugalin GP:ssä Räikkönen joutui keskeyttämään ajettuaan tallikaverinsa takarenkaaseen ja etusiiven juututtua auton alle. Espanjan GP:ssä Räikkönen ajoi yhden pysähdyksen taktiikalla sijalle 12 ollen väliaikaisesti jopa viidentenä ennen ainoaa varikkokäyntiään. Monacon GP:ssä Räikkönen ajoi 11:nneksi jääden kahden kierroksen päähän Graham Hillin ennätyksestä Monacon F1-radalla ajetuista kilpailukierroksista[206]. Azerbaidžanin GP:ssä Räikkönen nousi viimeiselle pistesijalle kymmenenneksi loppukierroksilla Verstappenin rengasrikon ja Hamiltonin ulosajon seurauksina. Samalla Räikkönen otti virallisesti kauden avauspisteensä ollen F1-historian toinen kuljettaja Michael Schumacherin jälkeen, jonka uran ensimmäisen ja viimeisen F1-pisteen välillä on yli 20 vuotta[207]. Ranskan GP:ssä Räikkönen sijoittui 17:nneksi. Itävallassa ajetussa Steiermarkin GP:ssä Räikkönen nousi yhden pysähdyksen taktiikalla 18. ruudusta 11:nneksi. Seuraavassa Itävallan GP:ssä Räikkönen kolaroi viimeisellä kierroksella Sebastian Vettelin kanssa ja putosi kilpailussa 16:nneksi. Räikkönen sai myöhemmin kolarista 20 sekunnin aikarangaistuksen ja 2 rangaistuspistettä. Räikkönen oli kuitenkin kilpailun 15:s hänen edelleen ajaneen Nicholas Latifin saatua 30 sekunnin aikarangaistuksen tuplakeltaisten lippujen noudattamatta jättämisestä. Britannian GP:ssä Räikkönen nousi lauantaina ajetussa sprinttikilpailussa 13:nneksi ja ajoi sunnuntaina ajetussa varsinaisessa kilpailussa pistesijoilla ennen varikkokäyntiään ja kilpailun lopussa taisteli pistesijoista, kunnes hän pyörähti osuttuaan yhteen hänen ohittamista yrittäneen Sergio Pérezin kanssa ja putosi sijalle 15. Räikkösestä tuli samalla ensimmäinen kuljettaja, joka on ajanut urallaan 20 kilpailua samalla radalla[208] Unkarin GP:ssä Räikkönen starttasi kilpailuun 13 ruudusta ja ajoi alun lähtökolarin jälkeen pistesijoilla, kunnes hän sai 10 sekunnin aikarangaistuksen hänen osuttua varikolla Nikita Mazepinin autoon rikkoen tämän eturipustuksen tallin päästettyä hänet liikkeelle liian nopeasti renkaanvaihdon jälkeen. Räikkönen ajoi kilpailussa maaliin lopulta juuri pistesijojen ulkopuolella 11:ntenä. Myöhemmin Räikkönen nostettiin viimeiselle pistesijalle kymmenenneksi Vettelin hylkäyksen takia. Belgian GP:ssä Räikkönen epäonnistui sateisissa aika-ajoissa jääden 19:nneksi startaten myöhemmin kilpailuun varikolta. Räikkönen sijoittui lopulta ennätyslyhyessä kaatosateen keskeyttämässä yhden kierroksen tynkäkilpailussa 18:nneksi. Räikkönen jäi tämän seurauksena 9 kierroksen päähän Michael Schumacherin ennätyksestä eniten kierroksia Span radalla ajaneesta kuljettajasta.

Räikkönen ilmoitti elokuussa päättävänsä F1-uransa kauden 2021 jälkeen.[209] Räikkösellä todettiin ennen Hollannin GP:n aika-ajoja koronavirustartunta, minkä seurauksena hän joutui jättämään kilpailun väliin ja hänen tilallaan ajoi tallin varakuljettaja Robert Kubica.[210][211] Räikkönen joutui jättämään väliin myös Italian GP:n koronatartunnan vuoksi. Räikkönen teki paluun Venäjän GP:ssä, jossa hän onnistui kilpailun lopussa sateen ansiosta nousemaan kahdeksanneksi. Sijoitus oli Räikköselle toistaiseksi kauden paras. Turkin GP:ssä Räikkönen oli 12:s. Yhdysvaltain GP:ssä Räikkönen oli kiinni viimeisessä pistesijassa vielä viisi kierrosta ennen maalia, kunnes hän pyörähti ajovirheen takia radan ensimmäisissä mutkissa, mikä pudotti hänet 13:nneksi. Meksikon GP:ssä Räikkönen ajoi kauden toistaiseksi parhaan aika-ajonsa ollen 12:s startaten kilpailuun lopulta kymmenennestä lähtöruudusta hänen edelleen ajaneiden kuljettajien lähtöruuturangaistusten myötä. Kilpailussa Räikkönen ajoi kahdeksanneksi sivuten kauden parasta tulostaan. Brasiliassa ajetussa São Paulon GP:ssä Räikkönen pyörähti sprinttikilpailussa osuttuaan Giovinazziin yrittäessään ohittaa häntä pudoten varsinaiseen kilpailuun 18:nteen lähtöruutuun. Räikkönen lähti lopulta kilpailuun varikolta takasiiven vaihdon takia nousten kilpailussa lopulta 12:nneksi. Qatarin GP:ssä Räikkönen oli 14:s. Saudi-Arabian GP:ssä Räikkönen oli 15:s. Kauden päättäneessä Abu Dhabin GP:ssä Räikkönen joutui keskeyttämään jarruvikaan. Räikkönen valittiin tästä huolimatta päivän kuljettajaksi[212] Räikkönen keräsi viimeisellä F1-kaudellaan 10 MM-pistettä sijoittuen sarjan 16:nneksi.