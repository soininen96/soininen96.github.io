Heikki Johannes Kovalainen (s. 19. lokakuuta 1981 Suomussalmi)

Renault
Kaudella 2006 Kovalainen toimi Renault’n Formula 1 -tallin testikuljettajana ja ajoi 28 000 testikilometriä, ajaen eniten testikilometrejä kaikki F1-kuljettajat mukaan lukien. Kova työ palkittiin kilpakuljettajan paikalla seuraavaksi vuodeksi.
Kaudella 2007 Kovalainen nostettiin Renault'n kilpakuljettajaksi, tallikaverinaan Giancarlo Fisichella. Asiasta tiedotettiin 6. syyskuuta 2006.
Kovalaiselle avautui paikka Renault'ta, kun hallitseva maailmanmestari Fernando Alonso siirtyi McLarenille kaudeksi 2007. Renault'n tallipäällikönä toimi Kovalaisen manageri Flavio Briatore. Renault oli aiemmalla kaudella voittanut sekä kuljettajien että valmistajien maailmanmestaruudet, joten tallin ja ulkopuolisten odotukset olivat kovat.
Debyyttikilpailunsa aika-ajoissa Australiassa Kovalainen jäi sijalle 13, kun tallikaveri Fisichella ajoi kuudenteen ruutuun. Kilpailussa Kovalainen oli lähellä ajaa pisteille, mutta pyörähdys ja mutkan leveäksi ajo jättivät hänet lopulta kymmenenneksi. Tallipäällikkö Briatore haukkui tulokkaansa, sillä samassa kilpailussa tulokaskuljettaja Lewis Hamilton ajoi McLarenilla kolmanneksi ja voittoihin tottuneen Briatoren odotukset olivat samalla tasolla.
Pistetili aukeni jo seuraavassa kisassa, Malesian GP:ssä. Kun kauden alun kaikissa kilpailuissa Renault'n sijoitukset alittivat odotukset, joutui Briatore myöntämään, ettei vika ollut kuljettajissa vaan autossa?.
Kauden kuudennessa, Kanadan tapahtumarikkaassa kilpailussa Kovalainen onnistui nousemaan viimeisestä lähtöruudusta (22.) neljänneksi lukuisten turva-autoepisodien avittamana. Yhdysvaltain GP:ssa Kovalainen starttasi kisaan uransa siihen asti parhaasta lähtöpaikasta, kuudennesta ruudusta. Myös kilpailu sujui hyvin: hän johti ensimmäisten varikkokäyntien aikana F1-kilpailua ensimmäistä kertaa urallaan ja sijoittui lopulta viidenneksi. Yhdysvaltain osakilpailujen aikana tuli huhu, jonka mukaan Kovalainen siirtyisi kesken kauden Williamsille. Kaikki osapuolet kiistivät kuitenkin siirtokuviot. Seuraavissa kisoissa Kovalainen ajoi tasaisesti pisteille. Hän ajoi seitsemän kilpailun pituisen pisteputken.
Loppukaudella, sateisessa Japanin GP:ssa Kovalainen ajoi ensimmäistä kertaa F1-urallaan palkintosijalle oltuaan toinen. Samassa kilpailussa Kimi Räikkönen oli Ferrarillaan kolmas ja kahden suomalaiskuljettajan välillä nähtiin taistelu toisesta sijasta, kun Kimi Räikkönen yritti ohittaa Kovalaista siinä kuitenkaan onnistumatta. Kovalaisen toinen sija oli myös Renault’n kauden ainoa palkintokorokesijoitus. Vaikka alkukausi oli Kovalaiselle vaikea, niin loppukauden erinomaisilla otteillaan hän päihitti MM-sarjassa kokeneen tallikaverinsa Fisichellan.
Kauden päättäneessä Brasilian GP:ssä Ralf Schumacher osui lähdössä Kovalaiseen joka joutui ajamaan sen jälkeen hitaan kierroksen varikolle rengasrikon vuoksi. Kierroksella 37 auton takaripustus hajosi oletettavasti em. kolarin takia ja Kovalainen suistui ulos radalta. Tämä oli hänen F1-uransa ensimmäinen keskeytys ja hän sijoittui MM-sarjan lopputuloksissa seitsemänneksi. Keskeytettyään Kovalainen sivusi samalla tulokasennätystä yhdessä Tiago Monteiron kanssa ajettuaan maaliin 17 ensimmäisessä kisassa.
Kovalainen sijoittui lopulta MM-sarjassa seitsemänneksi. Hieman yllättäen Renault ei ollut halukas jatkamaan Kovalaisen sopimusta? ja kaudeksi 2008 Kovalainen siirtyi ajamaan McLaren-tallin toista kilpa-autoa tallikaverinaan Lewis Hamilton. Siirto vahvistettiin 14. joulukuuta 2007.

McLaren
Kaudeksi 2008 Kovalainen siirtyi McLarenille, aiemman kauden toiseen huipputalliin. Hänestä tuli sopimuksen varmistumisen myötä neljäs suomalainen McLarenin ratissa, seuraten Keke Rosbergia, Mika Häkkistä ja Kimi Räikköstä. Kovalainen aloitti McLarenin testaamisen tammikuussa Jerezin radalla.
Ensimmäisessä kilpailussa Australiassa Kovalainen johti kilpailua muutaman kierroksen ajan ja olisi voinut jopa voittaa, ellei turva-auto olisi tullut radalle hänen kannaltaan väärään aikaan. Kovalainen sijoittui lopulta viidenneksi. Malesiassa Kovalainen sijoittui kolmanneksi. Hän lähti kahdeksannelta sijalta, jonne hän oli joutunut saatuaan rangaistuksen radalla hidastelusta aika-ajoissa. Kilpailussa nähtiin kautta aikojen paras suomalaistulos, kun Kimi Räikkönen voitti saman kilpailun. Bahrainissa Kovalainen ajoi viidenneksi.
Vastoinkäymiset alkoivat toden teolla Barcelonan radalla ajetusta Espanjan GP:stä, jossa Kovalaisen auton rengas puhkesi arvioiden mukaan 220–240 km/h nopeudessa ja auto paiskautui päin rengasvallia. Onnettomuuden jälkeen Kovalainen vietti vuorokauden verran sairaalassa tarkkailussa, mutta selviytyi ilman vakavia vammoja. Seuraavissa kolmessa kilpailussa Kovalainen kärsi epäonnesta, keräsi vain yhden pisteen ja putosi MM-kärjestä yli 20 pisteen päähän. Turkin aika-ajoissa hän ajoi eturiviin toiseen ruutuun. Kisa meni kuitenkin jo alussa pieleen, kun takana ajanut Kimi Räikkönen osui Kovalaisen takarenkaaseen, aiheuttaen Kovalaiselle rengasrikon. Kovalaisen lopullinen sijoitus oli 12. Monacossa Kovalainen olisi lähtenyt neljännestä ruudusta, kunnes hänen autoonsa iski tekninen vika lämmittelykierrokselle lähdettäessä. Kovalainen joutui lähtemään varikon puolelta ja koko joukon viimeisenä. Kovalainen sijoittui viimeiselle pistesijalle kahdeksanneksi. Kanadassa tuloksena oli yhdeksäs sija. Ranskan GP:ssa Kovalainen oli neljäs. Hän saavutti aika-ajossa kuudennen sijan, mutta joutui lähtemään kisaan kymmenennestä ruudusta saatuaan tuomaristolta rangaistuksen Mark Webberin estelystä.
Britannian GP:n aika-ajoissa Kovalainen saavutti uransa ensimmäisen paalupaikan yli puolen sekunnin erolla Mark Webberiin. Sateisessa kisassa Kovalainen johti pitkään mutta sijoittui lopulta viidenneksi.
Unkarin GP:ssa Kovalainen ajoi voittoon Felipe Massan Ferrarin hajottua kaksi kierrosta ennen maalia. Hänestä tuli kaikkien aikojen 100. GP -voittaja. Kilpailussa sivuttiin samana vuonna Malesiassa saavutettua parasta suomalaistulosta, kun Kimi Räikkönen sijoittui kolmanneksi ja Nico Rosberg uudelleen 14. sijalle.
Euroopan GP:ssa Kovalainen oli neljäs. Belgiassa Kovalainen ajoi aika-ajoissa kolmanneksi ja keskeytti kisassa seitsemänneltä sijalta kierros ennen maalia tekniseen vikaan. Italiassa hän ajoi sateisissa aika-ajoissa toiseksi ja taisteli voitosta Sebastian Vetteliä vastaan. Vettel vei kuitenkin lopulta voiton.
Kauden edetessä Kovalainen jäi McLaren-tallissa yhä selvemmin tallitoveri Hamiltonin varjoon. Suomalaiskuski joutui melkein aina ajamaan aika-ajot raskaammalla polttoainekuormalla kuin hänen tallitoverinsa. Ainoa poikkeus oli Britannian osakilpailu, jossa Kovalainen kaasutteli paalupaikalle. Toisaalta Kovalainen itsekin myönsi, ettei hänen kisavauhtinsa ollut riittävän hyvää.
Singaporen iltakisassa Kovalainen oli kymmenes. Japanissa hänellä oli hyvät asetelmat voittoon, sillä hän oli kisan alussa kolmantena ja hänellä oli autossaan paljon bensaa, mutta Kovalainen joutui jälleen keskeyttämään tekniseen vikaan.
Kiinan GP:ssä Kovalaisen eturengas räjähti ja tyhjeni hänen ajaessaan viidentenä. Kisa päättyi keskeytykseen. Brasilian GP:ssä Hän oli seitsemäs.
Kovalainen sijoittui MM-pisteissä vasta seitsemänneksi, vaikka tallin auto kuului kahden kilpailukykyisimmän auton joukkoon sarjassa. Tallikaveri Hamilton voitti maailmanmestaruuden. Kovalaisella oli hyvät välit tallikaveriinsa Hamiltoniin ja suomalainen saikin jatkosopimuksen kaudeksi 2009.
Ennen kauden 2009 alkua talvitesteissä havaittiin, ettei McLarenin vauhti riitä muille kärkitalleille. McLaren-talli uskoi vauhdin kuitenkin paranevan Australian GP:hen mennessä.
Australian aika-ajoissa Kovalainen jäi vasta kahdenneksitoista ja kilpailussa hän keskeytti heti avausmutkassa. Malesian GP:ssä Kovalainen keskeytti heti ensimmäisellä kierroksella menettäessään autonsa hallinnan taisteltuaan Felipe Massan ja tallikaveri Hamiltonin kanssa. Kiinan sadekisassa Kovalainen vihdoin avasi pistetilinsä oltuaan viides ja päihittäen tallikaverinsa. Bahrainissa sujui kuitenkin vaisummin. Kovalainen lähti ruudusta 11 ja oli maalissa pykälää huonommalla sijalla. Espanjassa hän keskeytti tekniseen vikaan.
Monacon kisaan Kovalainen pääsi ensimmäistä kertaa 10 parhaan joukosta oltuaan aika-ajoissa 7:s. Kisassa pistepotti lipui käsistä oman ajovirheen takia ja Kovalainen päätyi kaiteeseen. Turkin GP:ssä Kovalainen lähti ruudusta 14 ja kävi kovaa taistelua Brawnin Rubens Barrichellon kanssa. Pisteitä ei kuitenkaan kertynyt kun Kovalainen oli maalissa 14:s. Britanniassa Kovalainen lähti ruudusta 14, mutta kisa päättyi puolivälin jälkeen kolariin Sébastien Bourdaisin kanssa.
Saksan GP:n sateisessa aika-ajoissa Kovalainen ajoi kuudenneksi McLarenin vanhalla autolla. Kisassa Kovalainen otti hyvän startin ja nousi kolmanneksi. Raskaalla bensakuormalla ajanut Kovalainen ei päästänyt ketään ohi, mutta taktiikka pudotti hänet lopulta kahdeksanneksi.
Kovalaisella oli nyt kovat odotukset Unkarissa, koska hän sai autoonsa McLarenin hyvin toimivat uudet osat, jotka tallikaveri Hamiltonilla oli ollut ja parin kisan ajan. Hyvää vauhtia harjoituksissa pitänyt Kovalainen, ajoi aika-ajoissa kuudenneksi. Kisassa hän taisteli palkintopallisijoituksesta Mark Webberin ja Nico Rosbergin kanssa, mutta jäi kuitenkin viidenneksi. Euroopan GP:n Valencian katuradalla Kovalainen ajoi hienosti kohtuullisen raskaalla autolla eturiviin, jääden vain 33 tuhannesosaa paalupaikasta. Kisassa Kovalainen jäi neljänneksi. Belgiassa hän oli yhden pysäkin siivittämänä kuudes. Italiassa hän lähti hakemaan kisasta voittoa, mutta huono rengastaktiikka pudotti Kovalaisen kauas. Kisan viimeisellä kierroksella hänen tallikaverinsa Hamilton kolaroi, minkä seurauksena Kovalainen oli lopulta kuudes. Singaporessa hän oli seitsemäs. Japanissa Kovalainen ajoi värikkään kisan, mutta pienet kolarit pudottivat hänet pisteiltä. Brasiliassa nähtiin erikoinen tilanne kun varikkomies päästi Kovalaisen liian aikaisin varikolta, ja bensaletku jäi kiinni Kovalaisen autoon, sytyttäen pienen tulipalon takana tulevan Räikkösen eteen. Tilanteesta selvittiin kuitenkin säikähdyksellä, eikä Kovalainen ajanut pisteille. Kauden päättävässä osakilpailussa Abu Dhabissa Kovalainen oli 11.
Kauden aikana suomussalmelainen väläytteli osaamistaan aika-ajoissa huolimatta yleensä painavammasta autosta kuin tallikaverillaan, mutta kilpailuissa hän jäi pahasti Hamiltonin jalkoihin. Kovalainen valitteli kerta toisensa jälkeen, ettei saanut renkaita ja autoa toimimaan haluamallaan tavalla. Paras tulos oli neljäs sija Valenciassa ajetussa Euroopan GP:ssä.
Myöhemmin Kovalainen on kertonut menettäneensä itseluottamuksensa kauden 2009 loppupuolella. Hamilton voitti kauden aikana kaksi osakilpailua ja keräsi 49 pistettä, kun taas Kovalainen joutui tyytymään 22 pisteeseen. Tallipäällikkö Whitmarsh ilmoitti Kovalaiselle jo aikaisessa vaiheessa, että he harkitsevat Räikkösen tai Jenson Buttonin palkkaamista, ja Kovalainen olisi vasta McLarenin kolmas vaihtoehto kuljettajaksi kaudella 2010. Kiitospäivänä Kovalaiselle kerrottiin, että McLaren korvaa hänet Buttonilla.[2]
McLaren-uransa aikana Kovalainen keräsi 75 MM-pistettä ja yhden GP-voiton.

Lotus ja Caterham
Pitkään kestäneen epävarmuuden jälkeen joulukuun 2009 alussa Kovalaisen ilmoitettiin tehneen sopimus Lotus Racing:n kanssa kaudeksi 2010. Kovalaisen tallikaverina ajoi Jarno Trulli. Tallin tavoitteet kaudelle eivät olleet korkeat, sillä Lotus oli käytännössä tulokastalli, joka käytti Cosworthin moottoreita. Lotus oli kauden alussa kärkitalleja vähintään 4 sekuntia hitaampi. Jälkeenpäin Kovalainen on kertonut, että hänellä olisi ollut kaudelle lähes valmis kuljettajasopimus Toyotan F1-tallin kanssa. Toyota kuitenkin vetäytyi koko lajista taloudellisten syiden vuoksi. Kauden kahdessa ensimmäisessä kilpailussa Kovalainen onnistui lyömään tallikaverinsa Jarno Trullin ja ylsi Australiassa kolmanneksitoista.
Kolmannen kilpailun Malesian sateisissa aika-ajoissa hän päihitti taktiikkavirheistä kärsineet huippukuskit Alonson, Massan, Buttonin ja Hamiltonin. Itse kipailussassa Kovalainen kärsi teknisistä ongelmista ollen varikolla kesken kisaa yhdeksän kierroksen ajan, joiden aikana hänet ehdittiin jo merkitä keskeyttäneeksi. Kovalainen kuitenkin pääsi jatkamaan, mutta hänet merkittiin lopputuloksissa keskeyttäneeksi.
Kiinassa Kovalainen ylsi neljänneksitoista.
Espanjassa, Monacossa ja Turkissa Kovalaisen Lotus ei kestänyt maaliin saakka ja hän joutui keskeyttämään kilpailut teknisten vikojen vuoksi.
Kanadan GP:ssä Kovalainen ajoi maaliin kuudennellatoista sijalla.
Euroopan GP:ssä Valenciassa nähtiin ehkäpä kauden hurjin kolari, kun 9. kierroksella Mark Webberin auto lähti hurjaan ilmalentoon rysäytettyään Kovalaisen auton perään. Webberin auto kääntyi ilmassa ylösalaisin ja palasi radan pintaan väärin päin. Radan pinnasta auto pomppasi takaisin pyörilleen ja lopulta auto pysähtyi rengasvalliin. Kovalainen ja Webber selvisivät molemmat kolarista ilman loukkaantumista.
Ennen Britannian GP:tä syntyi huhu jonka mukaan Kovalainen olisi siirtymässä takaisin Renault'n F1-tiimin. Molemmat tallit kuitenkin vahvistivat sen vain huhuksi.
Britannian kilpailussa Kovalainen ajoi seitsemänneksitoista.
Saksan GP:ssä Kovalainen joutui keskittymään ”kierroksella ohittavien” päästämiseen ohi. Kisan keskivaiheilla Pedro de la Rosa lähti vuorostaan ohittamaan Kovalaista, mutta Kovalainen ei nähnyt tätä ja Pedro de la Rosa ajoi Kovalaisen etusiipeen, minkä vuoksi Kovalainen joutui jälleen keskeyttämään.
Unkarin GP:n tuloksena oli 14. sija.
Sateiseen Belgian GP:hen Kovalainen lähti 13. lähtöruudusta, mikä oli hänen kauden paras lähtöruutunsa. Kovalainen sijoittui kisassa kuudenneksitoista.
Italiassa Kovalainen taisteli tiukasti Timo Glockin kanssa, mutta ei pystynyt ohittamaan häntä ja jäi kahdeksanneksitoista.
Singaporen GP:ssä Kovalainen nousi keskeytysten ja turva-autojen avittamana parhaimmillaan sijalle 13, mutta törmättyään viimeisillä kierroksilla Sébastien Buemin kanssa hänen autonsa syttyi tuleen. Hänen lopullinen sijoituksensa oli 16:s.
Japanin GP:ssä Kovalainen ajoi kauden parhaan sijoituksensa oltuaan kahdestoista.
Korean GP:ssä Kovalainen jatkoi vahvoja otteitaan ollen kolmastoista tapahtumarikkaiden vaiheiden jälkeen. Brasilian GP:ssä Kovalainen oli jälleen kerran nopein uusien tallien kuljettaja. Kauden päättävässä Abu Dhabin GP:ssä Kovalainen oli seitsemästoista. Kisan jälkeen Kovalainen kertoi päättyneen kauden olleen hänen uransa paras, ja kilpailun olleen kauden parhaansa, vaikka hän ei saanut pisteitä koko kaudella, ja sijoittui kilpailussakin vasta seitsemänneksitoista.
Tallin sisäisessä taistelussa Kovalainen hävisi aika-ajovertailun Trullille 8−11.
Ennen kautta 2011 Kovalaisen talli Team Lotus arveli vauhdin riittävän keskikastiin ja tavoitteena olikin pisteistä taisteleminen joka kisassa. Vauhtiero olikin selvästi kutistunut, mutta Kovalainen oli vielä puoli sekuntia jäljessä keskikastia.

Kovalainen keskeytti kauden avauskisassa, Australiassa, kun autoon tuli vesivuoto. Malesiassa Kovalainen oli 15. ja Kiinassa 16. pitäen muun muassa Sergio Pérezin ja Pastor Maldonadon takanaan. Kovalainen kertoikin olleensa F1 -uransa parhaassa vireessä alkukaudella.
Turkin GP:n aika-ajoissa Kovalainen oli tallikaveriaan Jarno Trullia lähes sekunnin nopeampi, oltuaan 18., mutta itse kisa sujui heikommin Kovalaisen kärsittyä hydrauliikkaviasta. Kovalainen oli lopulta ykdeksästoista häviten Trullille.
Espanjan GP:hen Lotus sai odotetun päivityksen, jonka arveltiin parantavan vauhtia jopa sekunnilla. Päivityspaketti toi lisää nopeutta, mutta ei niin paljon kuin oli odotettu. Aika-ajoissa Kovalainen ajoi 15. lähtöruutuun takanaan molemmat Force Indiat sekä Williams -tallin Rubens Barrichello, mistä Kovalainen sai suuret ylistykset tallipäälliköltään Tony Fernandesilta. Kisassa talli ajautui taktiikkavirheisiin ja lopulta Kovalainen kolaroi rengasvalliin ja keskeytti.
Monacossa Kovalainen oli neljästoista.
Kovalainen oli tallikaveriaan Jarno Trullia nopeampi kauden kuuden ensimmäisen GP-viikonlopun aika-ajoissa, mutta Kanadassa Trulli päihitti Kovalaisen sadasosien erolla. Kilpailussa Kovalainen joutui keskeyttämään vetoakselin hajottua.
Kovalaisen talli voitti lopulta oikeudet käyttää nimeä Team Lotus, Group Lotusta eli Lotus Renaultia vastaan.
Euroopan GP:ssä Kovalainen oli Trullia nopeampi sekä aika-ajoissa, että itse kilpailussa oltuaan 19. Kisa oli harvinaislaatuinen sillä kaikki kisassa olleet autot pääsivät maaliin asti. Suomussalmelainen kertoi iloitseenssa kisastaan.
Ennen Britannian GP:tä Lotuksen tallipäällikkö Tony Fernandes kertoi Lotuksen vauhdin olleen pettymys, sillä Kovalainen ei vieläkään ollut ajanut pisteille.
Britannian GP:n Aika-ajoihin Kovalainen toivoi märkää keliä, ja sitä hän sai. Kovalainen ajoi hienosti aika-ajojen toiselle osiolle peräti 1,5 sekunnin erolla tallikaveriinsa Jarno Trulliin, joka oli 21. Kovalaisen lopulliseksi lähtöruuduksi määräytyi sija 17.
Kosteassa kisassa Kovalainen nousi 16. sijalle, kunnes Lotuksesta hajosi vaihdelaatikko ja hän joutui keskeyttämään.
Saksassa toista Lotusta ajoi Karun Chandhok Jarno Trullin sijaan. Kovalainen oli koko ajan tallikaveriaan nopeampi ja ajoi kisassa kuudenneksitoista.
Unkarin GP:hen Lotus sai joitakin uusia osia kuten uuden ohjaustehostimen. Kisan alussa oli märkää ja Kovalainen taisteli sijoituksista Adrian Sutilin, Pastor Maldonadon ja Nick Heidfeldin kanssa. Radan kuivuessa Kovalainen hävisi heille 1-2 sekuntia kierrosajoissa, joten oli selvää että Lotus oli nopeampi sadekelillä tai Kovalaisen ajotaidot tulivat silloin paremmin esiin. Kovalainen joutui kuitenkin keskeyttämään vesivuotoon.
Kesätauon jälkeen suunnattiin Belgian Spa'han. Aika-ajoissa Kovalainen ajoi ehkäpä uransa yhden parhaista aika-ajoista. Aika-ajot ajettiin sateisissa olosuhteissa. Kovalaisen nopeimmalla kierroksella sade yltyi, mutta suomussalmelainen puristi itsensä siitä huolimatta 16. heikolla Lotus autolla, ollen peräti kaksi sekuntia tallikaveriaan Jarno Trullia nopeampi. Kisassa Kovalainen kolaroi startissa ja sijoitui lopulta 15.
Italiassa Kovalainen oli 13., joka olikin siihen mennessä hänen kauden paras tuloksensa.
Singaporessa Kovalainen ajoi aika-ajoissa tutusti Trullia nopeammin ja 19. ruutuun. Kisassa Kovalainen pysyi hyvässä vauhdissa, jätti taakseen Vitali Petrovin ja oli 16. Lotus -pomo Tony Fernandes ylisti Kovalaisen ajoa tallin historian parhaaksi ja kertoi Kovalaisen ottaneen autostaan kaiken irti. 
Japanissa Kovalainen ajoi aika-ajoissa 18. ja otti kisassa hyvän lähdön, mutta jäi silti lopputuloksissa 18.
Koreassa Heikki Kovalainen ajoi aika-ajoissa vahvasti ja otti jälleen kisassa hyvän lähdön. Kisassa hän jätti molemmat Sauber -tallin kuljettajat taakseen ja oli Trullia selvästi nopeampi. Tekniikkapomo Mike Gascoyne kertoi kisan olleen Lotuksen paras.
Intiassa Kovalainen jatkoi vahvaa kisaamistaan ja oli neljästoista.
Abu Dhabissa ja kauden päättävässä Brasilian GP:ssä Kovalainen jatkoi vahvoja aika-ajosuorituksia sekä loistavia starttejaan. Hän päätti kauden Brasilian 16. sijaan.
Pistesaalis jäi koko kaudella pyöreään nollaan jo toistamiseen.
Kovalainen oli kauden paras aika-ajaja tallikaveriinsa verrattuna. Hän voitti Jarno Trullin aika-ajoissa 16-2 ja Karun Chandhokin 1-0.
Arvostettu F1-toimittaja James Allen listasi Kovalaisen kauden neljänneksi parhaaksi F1 -kuljettajaksi. Allen kertoi Kovalaisen ottaneen autostaan kaiken irti, ja olleen ylivoimaisesti paras "uusien tallien" kuljettaja.
Kaudeksi 2012 Lotus-talli joutui vaihtamaan nimensä Caterhamiksi. Kovalainen jatkoi tallin kuljettajana, mutta uudeksi tallikaveriksi tuli aiemmin Renault'lla ajanut venäläinen Vitali Petrov.

Caterham sai ennen kautta autoonsa KERSin ja joitan osia Red Bull Racingilta, minkä vuoksi talli odotti viimein nousevansa keskikastiin. Lisäksi talli saisi oman tuulitunnelin kauden aikana. Kuitenkin jo talvitesteissä huomattiin ettei auto ollut tarpeeksi hyvä. Kaudeksi 2012 Kovalainen otti käyttöön punaisen Angry Birds-teemaisen kypärän, mikä sai osakseen positiivista huomiota.
Kauden avauksessa Australiassa Kovalainen jatkoi edellisen kauden tapaan hyviä aika-ajo suorituksia tallikaveriin nähden, päihittäessään Petrovin ja ollen 19. Kisassa molemmat keskeyttivät.
Malesian ja Kiinan kisoissa ei tullut menestystä. Sen sijaan Bahrainin aika-ajoissa Kovalainen eteni toiselle aika-ajo-osiolle. Kovalainen oli tallikaveriaan Vitali Petrovia sekunnin nopeampi. Lopulta Kovalainen oli aika-ajojen 16.
Espanjan GP:ssä Kovalainen oli 16. Seuraavissa kolmessa aika-ajoissa – Monacossa, Kanadassa ja Valenciassa – Kovalainen ajoi toiselle aika-ajo-osiolle, päihittäen tallikaverinsa. Monacosta tuli kauden paras kisatulos kun Kovalainen oli kolmastoista. Entinen F1 -kuljettaja ja F1-asiantuntija Martin Brundle kehui Kovalaista kertomalla tämän ajavan kuin supertähti ja ansaitsevan mielestään uuden mahdollisuuden huipputallissa.
Caterhamin kotikisassa Britanniassa Kovalainen ajoi seitsemänneksitoista. Samalla Kovalainen kertoi alkavansa kyllästyä jämäsijoista ajamiseen. 
Saksassa Kovalainen starttasi kuudennestatoista ruudusta, mutta monien ongelmien kautta sijoittui kisassa vasta yhdeksänneksitoista.
Unkarin GP:ssä Kovalainen ajoi F1-uransa sadannen osakilpailun. Kilpailu oli samalla Kovalaisen tallin Caterhamin viideskymmenes. Kovalainen voitti vuonna 2008 uransa ensimmäisen F1-kilpailun juuri Unkarin Hungaroringin radalla.
Belgiassa Kovalainen oli 17.
Italian GP:n aika-ajoissa Kovalainen päihitti tallikaverinsa Petrovin puolella sekunnilla ja oli kisassa neljästoista.
Abu Dhabin kilpailussa Kovalainen sijoittui kolmanneksitoista sivuten kauden parasta sijoitustaan.
Kauden aikana Kovalainen teki uuden kyseenalaisen ennätyksen ajamalla 60 peräkkäistä pisteetöntä kilpailua rikkoen Piercarlo Ghinzanin ennätyksen
Kaudeksi 2013 Kovalainen ei saanut jatkosopimusta Caterham-tallista. Helmikuun lopussa Kovalainen kävi neuvotteluja Marussian kanssa kisakuskin paikasta.[10] Hän kiisti tehneensä tallin kanssa neljän kilpailun mittaisen sopimuksen. Lopulta Kovalainen ei saanut paikkaa Marussialta. Kovalainen palasi takaisin Caterhamin rattiin toimimalla tallin varakuljettajana ja osallistumalla auton kehitystyöhön. Hän ajoi Bahrainin, Espanjan, Belgian, Italian, Japanin ja Abu Dhabin vapaissa harjoituksissa.
Kovalainen osallistui kauden 2013 kahteen viimeiseen osakilpailuun Lotus F1'llä (eri talli kuin Kovalaisen aiempi Lotustalli Lotus Racing / Team Lotus vuosilta 2010 ja 2011) tuuraten selkäleikkaukseen mennyttä Kimi Räikköstä.
Sekä Yhdysvaltain että Brasilian GP:ssä Kovalainen ajoi Lotuksellaan sijalle 14.
Kaudeksi 2014 Kovalainen ei saanut jatkosopimusta Caterham-tallista mikä tarkoitti virallisesti Kovalaisen F1-uran päättymistä. Hän oli koko vuoden ajamatta missään sarjassa ja näin ollen piti välivuoden. MTV Sportin haastattelussa hän harmitteli Formula 1 -uraansa, ja sanoi roikkuneensa Caterham-tallissa liian kauan. Kovalainen sanoi saaneensa kauden 2011 lopulla tarjouksia isommista talleista. Hän kuitenkin hylkäsi ne, koska talli lupasi auton suorituskyvyn paranevan tulevaisuudessa.